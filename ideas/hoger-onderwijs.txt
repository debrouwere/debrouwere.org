Sinds ik in het middelbaar twee keer bijna van school ben gevlogen en daarna met zelfstudie mijn diploma heb gehaald, ben ik gefascineerd door onderwijs. Het laatste half jaar is er zachtjes een discussie aan het pruttelen over het hoger onderwijs en hoe het anders kan. Meer in de Verenigde Staten dan bij ons, omdat de onderwijskost daar veel hoger ligt, tussen de twintig en de veertigduizend dollar voor een jaar onderricht. Bij ons kost een student ook tienduizenden euro's per jaar, maar de staat betaalt dat, dus dat valt niet zo op.

In ieder geval, de vraag is of hoger onderwijs eigenlijk wel de beste manier is om een vak te leren of om kennis te vergaren. Zelfs de beste opleidingen aan de beste universiteiten hebben schijtvakken met schijtboeken die gedoceerd worden door schijtdocenten... terwijl op het internet makkelijk beter materiaal te vinden valt. 

...

Als je die bedenkingen maakt, dan is de conclusie misschien: als ik zelf kinderen heb, dan hoeven ze niet naar het hoger onderwijs, ze vinden misschien op een andere manier hun weg wel.

Maar tegelijk bedenk ik dan hoe makkelijk je kan overgeneraliseren.

De universitaire opleidingen met de meest wisselvallige curricula zijn meestal de letteren en wijsbegeerte. Er moeten er wel rondlopen, maar ik ken geen enkele ingenieur of dokter of bioloog of jurist die ontevreden was over zijn opleiding. Het is niet omdat jij niet tevreden was over je diploma moraalwetenschappen dat je daarom mag besluiten dat de universiteit  bankroet is.

Bovendien komt passie in gradaties. De meeste mensen zijn best content met de opleiding die ze kiezen (daarom studeren ze verder) maar dat wil niet zeggen dat ze zonder de routine van vaste lessen en examens even goed zouden presteren.

Tenslotte, de waarde van hogere studies bestaat in gelijke mate uit de het onderwijs dat je krijgt en uit de mensen die je ontmoet. Je leert soms meer van je studenten dan van een docent. Elke virtuele leerervaring neemt daar iets van af.

...

Tegelijk hebben we in het universitair onderwijs gekozen, niet voor de beste transmissie van ideeen, maar de transmissie van de beste ideeen: proffen zijn soms zeer slechte onderwijzers, maar ze zitten "aan de bron", ze brengen geen tweedehandsnieuws. We aanvaarden dat ervaringsdeskundigen en onderzoekers soms wat warrig zijn, we doen graag wat meer moeite, omdat we van hen "the real stuff" krijgen.

Nu klopt dat, maar er moeten ook kanttekeningen bij gemaakt worden: 
* De universiteit aanvaardt onkritisch dat een professor bedrijfseconomie meer weet over hoe je een bedrijf runt dan een CEO. Dat is raar.
* Een kader van onderwijzers zou op basis van een syllabus aangeleverd door een prof gerust een meer bevattelijke cursus kunnen schrijven.
* Proffen en vooral doctoraatsstudenten zijn soms zo obsessief bezig met hun nicheonderzoek dat de hele wereld er rond lijkt te draaien. Dat leidt zelden tot inzichtelijke lessen.
