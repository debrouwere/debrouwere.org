---
language: nl
layout: post
categories:
    - journalism
author: Jeff Jarvis
title: Doe waar je goed in bent en link naar de rest
---

Wat dacht je hiervan als nieuwe regel voor kranten: doe enkel waar je best in bent, link naar de rest.

Zo werken kranten niet vandaag. Ze sprokkelen berichtgeving bij elkaar over werkelijk alles omdat het als krant belangrijk was iets te hebben voor iedereen. Dus de redacteurs van elk blad imiteerden het werk van hun collega's zodat ze er hun eigen naam op konden plakken. Zo hoort het. Zo werkt dat in de nieuwsindustrie. Ze redigeerden ook heel wat kopij van persagentschappen zodat ze hun publiek de wereld konden laten zien. Maar de link, dat spreekt voor zich, maakt al die oude praktijken inefficiënt en onnodig. Je kan linken naar artikels die iemand anders schreef en naar de rest van de wereld. En met de tijd die je bespaart als je dat doet kan je je steeds schaarser wordende middelen besteden aan dingen die er toe doen, voor de meeste kranten lokale berichtgeving.

Dit verandert de dynamiek van redactionele beslissingen. Je zegt niet langer "dat verhaal moeten we hebben" (waarna je een stuk van een concurrent herbericht) en in plaats daarvan zeg je "waar zijn wij het beste in?" Ofte, "wat maakt ons uniek en waardevol?" Dus als je kijkt naar een artikel van een concurrent, stel jezelf de vraag "kunnen wij dat beter?" Indien niet, plaats een link. En spendeer je tijd aan wat je wél beter kan.

In de nieuwe architectuur van het nieuws moeten mensen hun weg kunnen vinden naar de beste berichtgeving, niet naar de 87ste versie van hetzelfde. Dat werkt voor publicaties en nieuwsorganisaties. Het zal ook werken voor elk individu; dit is hoe één enkele reporter en diens werk bekend kan geraken. We hebben dat zien gebeuren bij de rechtszaak rond Scooter Libby, geliveblogd door "Firedoglake". Zoals Jay Rosen zei op onze samenkomst bij NPR vorige week – en ik heb dit elders nog gehoord – werd die liveblog de beste bron voor wie de zaak wou volgen. Redacteurs wisten dat en gebruikten zelf de blog. Dus diezelfde redacties zouden net zo goed hun lezers richting die blog hebben kunnen sturen, als een soort dienstverlening: "Wij zijn niet aan het livebloggen, maar die gasten wel. Verwacht onze analyse en berichtgeving later. In tussentijd, veel plezier met de blog." Dat is hoe de architectuur van het nieuws er moet gaan uitzien want links maken het mogelijk en economische efficiëntie vereist het.

***

Iets anders nog: nieuws is nooit one-size-fits-all. Niemand haalt nog al z'n nieuws uit één bron. We worden gebombardeerd door nieuws. We wisten allemaal dat Anna Nicole Smith dood was (of, zoals Jack Cafferty memorabel zei: nog steeds dood). Dus dat betekent dat niet elke krant dat verhaal in detail uit de doeken moet doen.

En zeker de New York Times niet. Waarom besteedde de Times deze week "zoveel ruimte" en redactioneel talent aan de Anna Nicole-hetze deze week? Niks hebben ze toegevoegd. 't Is niet het soort werk waarmee de Times prijzen wint. Als ze dat verhaal per sé wilden brengen dan hadden ze op zijn minst de Associated Press kunnen gebruiken. Online nog makkelijker: ze hadden kunnen linken naar al die andere nieuwsorganisaties die er over aan het schrijven waren. En dan had de krant haar tijd nuttiger kunnen besteden, aan onderwerpen en berichtgeving waar ze hun gelijke niet kennen.

Waarom, dan, schreef de New York Times over Anna Nicole? Ze wilden niet achterblijven. Ze wilden misschien niet de indruk geven dat het haar neus ophaalde voor dat nogal dramatische epos. Maar dat is naast de kwestie. De kwestie is dat de New York Times al dat talent zo goed mogelijk moet aanwenden en dat hebben ze niet gedaan. Ze moeten profiteren van de link.

Kranten worden stilaan comfortabeler met linken, zelfs naar concurrenten. Ik wil een stap verder gaan. Ik postuleer dat de grootste dienst die je jezelf en je lezers kan bewijzen is om te linken in plaats van alles zelf te willen doen.

En eens je jezelf daarvoor openstelt, dan betekent dat ook dat je kan linken naar meer mensen met meer berichtgeving: "Wij waren er vandaag niet op die schoolcommissie, maar hier is een link naar iemand met een opname." Amper anders dan bij een groot nieuwsitem te zeggen "Wij waren niet aanwezig en konden dus geen foto's nemen, maar heel wat lezers hebben foto's ingestuurd, hier zijn ze."

Dus speel naar je krachten, doe waar je (meer dan) goed in bent. En je linkt naar de rest.