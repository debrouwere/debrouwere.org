---
language: nl
layout: post
categories:
    - journalism
title: De nood aan context
author: Matt Thompson
---

Zoals de meeste Amerikanen heb je waarschijnlijk onbewust opgepikt dat we de gezondheidszorg aan het hervormen zijn. Je kijkt naar de koppen en je ziet heel wat artikels over parlementaire voorzitter Nancy Pelosi die dit zegt of Mitch McConnell die dat zegt. Je leest er toevallig een lijntje of twee over in een presidentiële speech. Je zag er iets over op het avondjournaal.

De kans is groot dat het meeste van de informatie die je over dit onderwerp bent tegengekomen kan omschrijven als wat ik *episodisch* zou noemen. Over een zekere tijdsspanne heb je horen spreken over _budget reconciliation_ (waarbij debat over een wetsvoorstel beperkt wordt tot 20 uur in de senaat), verzekeringspremies die de lucht zullen inschieten, publieke gezondheidszorg als optie (eerder dan als monopolie of plicht), accijnsrechten, de wet Wyden-Bennett, het Stupak amendement, enzoverder enzoverder. Je weet dat Democraten _iets_ proberen doen met de gezondheidszorg, ofwel een coup van de overheid of een geschenk aan de verzekeraars. Moeilijk te zeggen.

Deze voortdurende stroom aan episodische informatie is hoe velen onder ons informatie ontvangen over de actualiteit. Dat is zo geweest sinds onze geboorte, maar sinds het real-time web is het alleen maar erger geworden en krijgen we het nieuws in steeds meer kleine druppeltjes.

Honderden koppen waaien voorbij ons hoofd, elke dag. En velen onder ons proberen van die stroom aan informatie te drinken omdat we hopen dat na een tijdje al deze druppels aan episodische kennis zullen samenklitten tot iets betekenisvollers: een raamwerk waarmee je een kwestie écht kan begrijpen. We leren ermee leven omdat het min of meer werkt. Op den duur hoor je genoeg buzzwords zoals _single-payer_ en _public option_ en je krijgt het idee dat je die boel wel wat.

Maar er is steeds meer bewijs dat deze manier om met informatie om te gaan ons handicapt. Geconfronteerd met een vloedgolf aan koppen over steeds meer verschillende onderwerpen, houden onze hersenen het voor bekeken. Dus in plaats daarvan volgen we nieuws dat niet zoveel inzicht vereist – criminaliteit, verkeer, het weerbericht – of we stoppen met het volgen van de actualiteit.

Wat blijkt? Om iets nuttigs te kunnen aanvangen met informatie over zaken zoals de _public option_ en _budget reconciliation_ heb je een zekere hoeveelheid *systemische kennis* nodig, zodat je die informatie kan ontleden. Je hebt een intellectueel raamwerk nodig over hoe gezondheidszorg in elkaar zit voor de episodische koppen over hervormingen steek gaan houden.

Wat blijkt verder? Dat we zulke systemische kennis eigenlijk een stuk makkelijker kunnen aanbieden dan al die episodische berichten. Hervormingen in de gezondheidszorg lijkt een griezelig complex onderwerp voor wie dag na dag het nieuws volgt. Maar één van de slimste journalisten op dat vlak heeft het moeilijke werk al gedaan en elk systeem ter wereld opgedeeld in vier essentiële types. Met die kennis en tien minuten tijd wordt de Amerikaanse gezondheidszorg ineens al een pak duidelijker, en wat de Democraten willen wijzigen klinkt ineens ook zo moeilijk niet meer. Met dat als vertrekpunt beginnen de titels van al die artikels stilaan steek te houden.

Op dit moment, als de nieuwsindustrie probeert om systemische kennis te verschaffen dan doen ze dat door het in een stuk episodische berichtgeving te proppen. Dus we schrijven een hele berg stukken over reconciliatie en dan halverwege elk stuk zeggen we iets als "Reconciliatie is een procedurele tactiek oorspronkelijk ontworpen om budgetaire resoluties in het congres versneld goed te keuren."

*Dit is knettergek.* Journalisten spenderen een zee aan tijd om zich te verdiepen in de systemische kennis die ze nodig hebben om slimme berichtgeving te brengen, en eens we die kennis verworven hebben, strooien we gierig een kruimeltje hier en daar tussen een enorme hoeveelheid waardeloze episodische updates. Er zijn daar meerdere reden voor – een belangrijke is dat lezers artikel na artikel blijven lezen en advertentie na advertentie blijven bekijken, ook al zijn het updates die je kan samenvatten in één zin – en een andere belangrijke is het feit dat we vroeger in de media altijd gebonden waren door tijd. De enige manier die we kenden om een verhaal te vertellen was door te schrijven over "Wat staat er gebeuren?" en niet in termen van "Wat gebeurt er nu?"

Deze termen die ik steeds herhaal – "intellectueel raamwerk", "systemische informatie" etc. – *dat is wat ik bedoel wanneer ik spreek over "context". Ik heb mijn verkoopspraatje gehouden over de voordelen van context voor de consument, maar de mensen die informatie maken beginnen stilaan ook de pointe in te zien van context en hoe het zichzelf op lange termijn terugbetaalt omwille van een aantal redenen. Om te beginnen, onze informatie wordt heel wat waardevoller en aantrekkelijker naarmate je raamwerk om die informatie te begrijpen robuuster wordt. Jay Rosen merkte pienter op dat heel wat mensen zich plots gingen interesseren voor artikels over de financiële crisis nadat ze luisterden naar Giant Pool of Money, een aflevering van This American Life waarin de context van de crisis werd uiteen gezet. En het succes van Wikipedia en de blijvende populariteit van artikels zoals "De ultieme gids tot alles wat je hoeft te weten over social media" heeft ons geleerd dat er een gat in de markt is wat context betreft. Er zijn ook significante advertentievoordelen verbonden aan slimmere structuren voor informatie dan "laatste updates." In elk geval, we kunnen lang praten over het "waarom".

Maar ik wil ook de volgende vraag stellen: hoe?

Voor het eerst hebben we een medium dat perfect in staat is om zowel episodische als systemische informatie te registreren en te presenteren. Hoe moeten deze twee informatiemodussen interageren op het web? Wat voor design hebben we nodig, hoe schrijf je een verhaal rijk aan context? De fundamentele kwestie is hoe je in een medium waarbij tijd er niet toe doet kan bouwen aan een Tijdloos Web.