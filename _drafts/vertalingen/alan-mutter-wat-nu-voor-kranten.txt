---
language: nl
layout: post
categories:
    - journalism
author: Alan Mutter
title: Voor kranten, wat nu?
---

Nog niet zo lang geleden was een krant uitgeven een eitje: verzamel een zo groot mogelijke hoop lezers, verkoop zo veel mogelijk advertenties aan zo hoog mogelijke tarieven, druk de dikste kranten die je kan en laat de winst maar binnenstromen.

Dit benijdenswaardige model werkte uitstekend voor generaties lang, want uitgevers hadden weinig of geen concurrentie. Maar het is ondertussen duidelijk, zoals blijkt door de halvering van de advertieinkomsten sinds 2005, dat het zo niet kan blijven duren.

Dus de meeste uitgevers – na, mag je wel zeggen, veel te lang te aarzelen – moeten nu eindelijk de strategie kiezen waarmee ze hun oude, wanende bedrijven recht willen houden.

Die uitgevers zijn in goed gezelschap. In de laatste paar weken hebben Warren Buffett, de familie Newhouse en Rupert Murdoch elk de lijn uitgestippeld en het pad gekozen dat ze de komende jaren willen bewandelen. Drie paden waartussen elke krant of groep kan kiezen. Hoewel alledrie logisch en verdedigbaar zijn ze ook alledrie helemaal anders.

Wie heeft het bij het juiste eind? Allemaal? Een van hen? Geen van allen? We zullen moeten afwachten. Maar één ding is zeker: vroeg of laat, en beter vroeger dan later, zal de zakelijke leiding van elke krant haar geld moeten inzetten op één van een reeks strategieën die gaan van hoopvol tot capitulatie.

Hier, in het kort, wat die drie aanpakken ongeveer betekenen: 

* _Farm It_ – blijf zo lang mogelijk doen waar je goed in bent en hou de bestaande franchise zo lang mogelijk gezond. Dit veronderstelt dat (a) het bedrijf kan rekenen op een redelijk gunstige en voorspelbare economische omgeving en (b) dat het management slimme beslissingen kan nemen met karige middelen.

* _Milk it_ – aanvaard de onafwendbare teloorgang van het traditionele krantenmodel en probeer zo veel mogelijk de kosten te drukken zodat je zo lang mogelijk zo veel mogelijk winst kan zuigen uit een stervende industrie. De dag dat het onmogelijk wordt om nog winst te maken gooi je de sleutels op tafel, 't is genoeg geweest, we stoppen ermee.

* _Feed it_ – kom tot de conclusie dat zelfs het beste management de fundamentele veranderingen in de markt sinds het internet niet kan overkomen, veranderingen die lezers hebben doen verdwijnen en omzet doen dalen. Maar in plaats van je terug te trekken, besef dat zelfs in hun verzwakte staat, kranten nog altijd heel wat gedaan kunnen krijgen. Speel die troeven (en dat kapitaal) uit en investeer agressief in nieuwe digitale producten. Zorg dat je klaar bent voor de toekomst.

Laat ons dan nu een uitgever koppelen aan elke strategie.

## Farming: Warren Buffett ##

Landbouwer van dienst is de die oude en wijze miljardair die vorig jaar de lokale krant opkocht in Omaha waar hij woont, de Omaha World-Herald. Buffett was ook lang eigenaar van Buffalo News in de staat New York. In mei, temidden van wijdverspreid pessimisme over de toekomst van de krantenindustrie, kocht hij 63 titels van de groep Media General en twee bladen uit kleine studentensteden in Texas, College Station en Waco? Is Buffett gek?

Buffett is een _value investor_, iemand die zoekt naar unieke en robuuste bedrijven waar investeerders om een of andere reden niet wild van lopen. Door kranten te kopen aan bodemprijzen als je ze vergelijkt met wat een investeerder historisch zou betalen, heeft Buffett zijn handen gekregen op franchises die zo uniek en gevestigd zijn als het kan.

Waarom investeren is eenvoudig uitgelegd: lokale kranten in de Verenigde Staten zijn monopolies of bijna-monopolies met een goede reputatie. Merken die iedereen kent met (a) rijke archieven en sterkere nieuwswerving dan gelijk wie, (b) diepe banden met de gemeenschap, lokale leiders en adverteerders, en (c) gratis en bijna onuitputbare marketingmogelijkheden via de gedrukte en digitale media die ze zelf publiceren. Inkomsten van advertenties zijn weliswaar maar de helft van de 49,4 miljard dollar in recordjaar 2005, maar de meeste kranten leveren nog steeds bruto winsten waar winkelketen Walmart en e-commerce gigant Amazon jaloers op mogen zijn.

Buffett concentreert zich op kleine en middelgrote kranten in verdedigbare markten en vermijdt regionale en nationale kranten omdat de kosten daar hoger zijn en de concurrentie een stuk pittiger. Maar hij zegt geen transformationele ideeën in gedachte te hebben.

"Ik heb geen geheime saus" vertelde Buffet aan de New York Times. "Er zijn nog altijd 1.400 dailies in de Verenigde Staten, kranten die elke dag verschijnen. Het mooie aan de situatie is dat gelijk wie met het antwoord op de proppen kan komen en dan kunnen we 'm kopiëren. Twee of drie jaar in de toekomst zal je een veel beter gedefinieerd patroon zien in online operaties en in print."

Ondertussen belooft Buffett om van zijn nieuwe aanwinsten de best mogelijke kranten te maken.

## Milking: de familie Newhouse ##

Buffett z'n vertrouwen in de industrie stond in schril contrast met de aankondiging van Advance Publications, een week later op 24 mei 2012, dat ze de New Orleans Times-Picayune vanaf dan maar drie keer per week nog zou uitgeven, waarmee de Crescent City, de stad van de wassende maan, de grootste Amerikaanse metropool wordt die het moet stellen zonder een dagelijkse dosis aan houtvezel in haar nieuwsdieet.

Het verdwijnen van een hoop papier is niet wat het terugschalen bij de Times-Picayune en drie nabije markten in Alabama zo tragisch maakt – we kunnen nog altijd online het weerbericht voor dit weekend terugvinden of genieten van wat celebritynieuws. Nee, het is vooral jammer omdat het samengaat met een ontslagronde waarin heel wat journalisten die voorheen het lokale nieuws berichtten voor de bijl gaan. Advance Publications, eigenaar van de vier niet-langer-dailies, wil 84 van de 175 redactieleden zien verdwijnen in New Orleans en een totaal van 153 journalisten op 235 in totaal in Birmingham, Huntsville en Mobile volgens hetgeen je hier en daar hoort.

Eens ontmanteld kan je er op rekenen dat de lokale journalistieke infrastructuur in deze vier gemeenschappen bijna zeker nooit meer opnieuw opgebouwd zal worden. Je kan moeilijk inschatten wat gebeurt met een gemeenschap als niemand nog opkomt voor de zakken en niemand de lokale oligarchen nog op het matje roept. Aan de journalisten die nog overblijven op die vier redacties moet je 't alleszins niet vragen, die zullen het te druk hebben met tweeten, filmen, Facebooken en met 24/7 web updates die tegenwoordig van journalisten verwacht worden.

Executives bij Advance Publications – onder leiding van S.I. Newhouse zijn erfgenamen, die op zijn zeventien jaar in 1895 de eerste stappen zette die later tot zijn krantenrijk zouden leiden – drukten iedereen op het hart dat ze de gedrukte krant die vanaf de herfst nog maar drie keer per week verschijnt in New Orleans (Louisiana) en Alabama, willen vervangen door state-of-the-art digitale nieuwsoperaties. Steven Newhouse, het familielid verantwoordelijk voor digitale operaties, verdedigde dat als een noodzakelijke strategische wijziging.

Maar dat zeiden ze drie jaar geleden ook, toen ze een bijna identieke strategie aankondigden om de dagelijkse Ann Arbor News in Michigan te vervangen met AnnArbor.com. De redactie werf gehalveerd en de circulatie op zondag, traditioneel de sterkste dag van de week, is achteruitgegaan van 54.207 in 2009 naar 34.923 in 2012 volgens het Audit Bureau of Circulations.

De kwaliteit van hetgeen overblijft is zo triest dat zelfs de directeur van de opleiding journalistiek aan de University of Michigan zegt dat hij het niet leest. "Wordt AnnArbor.com vaak bediscussieerd in Ann Arbor? Nee" zei Charles R. Eisendrath tegen de New York Times. "Zijn ze een authoriteit? Nee. Ik vertrouw niks dat zo goedkoop gemaakt wordt."

Hoewel uitermate jammer voor Ann Arbor, New Orleans en Mobile die het nu zonder een sterke pers moeten stellen, de strategie van Advance houdt steek als je denkt dat de gloriedagen van de krant voorbij zijn. Door werknemers tot een minimum te herleiden en enkel te drukken op dagen waar het nog geld oplevert kunnen uitgevers nog behoorlijk wat geld melken uit hun franchises tot de dag dat die ooit zo winstgevende melkkoeien droogvallen. Zo veel mogelijk cash puren uit een stervend bedrijf – en elders dat geld slim herinvesteren – is een legitieme manier om je kapitaal te beschermen tegen de uiteindelijke dood van de krant.

## Feeding: Rupert Murdoch ##

Na jarenlang aandringen van allerlei adviseurs en managers besliste Rupert Murdoch vorige maand om zijn kranten af te splitsen van News Corp. in een afzonderlijk bedrijf met de vrijheid om te innoveren en zijn traditionele uitgaves de toekomst in te slepen.

Als alles volgens plan gaat, een plan dat Murdoch uit de doeken deed in een reeks interviews na de aankondiging van de spin-off, dan wordt de voorlopig nog naamloze entiteit een archetype voor de "Feed It" strategie hierboven omschreven. Heel wat kan misgaan tussen nu en dan, zeker gezien de omstandigheden waarin de beslissing werd genomen.

De spin-off doet denken aan die emotionele scene in de Superman-film waar Marlon Brando zijn geliefde zoon naar de aarde stuurt in een raket zodat het klein gastje de vernietiging van de planeet Krypton kan ontsnappen. Het verschil is dat Murdoch de raket heeft volgepropt met een hoop uitermate giftig kryptoniet. Murdoch z'n kranten hebben te lijden onder dezelfde malaise die elke uitgever plaagt, maar bovendien is de phone-hacking saga in het Verenigd Koninkrijk nog steeds niet achter de rug, en dus wordt het nieuwe moederschip opgezadeld met heel wat juridische en financiële aansprakelijkheden.

Maar het ziet er niet helemaal hopeloos uit. De spin-off krijgt weliswaar geen echte verse start, maar ze heeft het voordeel van een managementteam dat zich honderd percent zal focusen op het vinden van de toekomst van de journalistiek en nieuwe modellen voor kranten zo divers als de brave Wall Street Journal en de vunzige London Sun.

In interviews na de aankondiging geplande spin-off beloofde Murdoch om het nieuwe bedrijf op weg te sturen zonder schulden en met voldoende cash om agressief nieuwe opportuniteiten te kunnen verkennen op elk nieuw publicatieplatform dat zich aandient. "Nieuws is het meest waardevolle goed ter wereld" vertelde hij CNBC. Hoewel ontslagen in de nabije toekomst niet uitgesloten zijn, specifiek in Australië en de UK, zei Murdoch: "Globaal gezien zullen we het aantal werknemers naar omhoog brengen, meer geld uitgeven en, hopelijk, meer omzet halen."

Murdoch zegt dat het minstens een jaar zal duren om de interne details geregeld te krijgen en om de nodige goedkeuringen te krijgen van regulators om de spin-off te finaliseren. Er kan heel wat veranderen op een jaar tijd. Als de spin-off zich echter materialiseert volgens Murdoch zijn visie, dan zou het wel eens een model kunnen zijn waar andere kranten zich op kunnen baseren.

Zelfs als het plan nergens heen gaat, lijkt Murdoch op het juiste denkspoor: verlaat de stervende planeet zo snel je kan, zodat je je bovenmenselijke krachten op een nieuwe planeet kan uitproberen.