---
title: Meer dan onderzoeksjournalistiek: een pleidooi voor oplossingen
author: Blair Hickman
canonical: http://dowser.org/case-for-solution-journalism/
summary: (abridged)
---

Eerder deze week publiceerde de New York Times een krachtig stukje onderzoeksjournalistiek van Danny Hakim, dat de vreselijke misbruiken en nalatigheid in psychiatrische instellingen voor ontwikkelingsgestoorden in de staat New York aan het licht bracht. De reportage begint met de dood van een 13-jarige autistische jongen na brutale handeling van een verzorger van het Oswald D. Heck Development Center (O.D. Heck) en het relaas is om razend van te worden.

De berichtgeving van Hakim is meesterlijk en gedetailleerd. "Lees maar.":http://www.nytimes.com/2011/06/06/nyregion/boys-death-highlights-crisis-in-homes-for-disabled.html Ik hoop dat hij en zijn collega's in de prijzen vallen voor hun krachttoer.

Maar na het lezen overviel me de gedachte dat er iets ontbrak aan het verhaal. Ik had bergen informatie over het probleem, details en details over wat misgelopen was, de vernederingen en onachtzaamheid en de slagen – ik was woest.

Maar toen ik nadacht over hoe je dit probleem zou kunnen voorkomen – hoe de mindervaliden in die instellingen te helpen – viel ik stil. Je zou wat controles kunnen toevoegen en een paar mensen ontslaan, veronderstel ik. Zo'n uitstekende journalistiek, maar het stuk benadrukte tegelijk waar we regelmatig tekort schieten: een uitstekende uiteenzetting over het probleem, maar amper een woord over hoe dat probleem op te lossen. Sommige journalisten zullen zeggen "Dat is onze job niet. Wij brengen corruptie, wandaden en incompetentie aan het licht. Maar het is de maatschappij die met een oplossing op de proppen moet komen."

Wij bij "Dowser":http://dowser.org menen dat journalisten een stap verder moeten gaan. Als we energie gaan spenderen aan het ontaarden van serieuze problemen – en zeker bij problemen die vragen oproepen bij de integriteit en competentie van overheidspersoneel – dan moeten we ook voorbeelden bieden van hoe je zulke problemen kan oplossen – en hoe ze momenteel opgelost worden in andere situaties.

Waarom? Omdat de pers een mechanisme moet zijn voor de zelf-correctie van de samenleving. Dit is geen bijzonder nieuw of radicaal idee. Het is het hele idee achter "onderzoeksjournalistiek":http://www.amazon.com/Journalism-Outrage-Investigative-Reporting-Building/dp/0898625912.

Om een systeem te doen veranderen hebben mensen twee soorten informatie nodig: wat stuk is en hoe het te repareren. Hakim zijn reportage doet het uitstekend met de eerste helft van die som, maar de tweede helft ontbreekt. Dit is standaard voor de meeste nieuwsartikels.

Hoe je zorgt dat grote instellingen en hun personeel goede dienstverlening bieden aan mensen met handicaps, is een vraag die onze aandacht vereist. Het probleem bestaat al meer dan een eeuw, en de oplossing zal een pak meer aarde in de voeten moeten hebben dan louter wat institutioneel nazicht. Hoe kiezen we mensen met het juiste temperament voor dit soort jobs? Hoe bouwen we evaluatiesystemen die mindervaliden een zeg geven in wie zijn job houdt en wie niet? Hoe kunnen we steun bieden aan klokkenluiders onder het personeel? Al deze vragen kunnen de weg wijzen naar een oplossing.

Heel wat instellingen, groot en klein, hebben deze problemen creatief opgelost. Elke discussie over wat moet gebeuren in de instellingen van de staat New York is onvolledig zonder deze casussen te verkennen en allerlei andere pragmatische overwegingen. Het is niet voldoende om verontwaardiging op te wekken bij je lezers; ze moeten weten hoe ze die verontwaardiging kunnen constructief kunnen kanaliseren.

Dus: proficiat aan Hakim voor een uitstekende prestatie. Nu kan je deel twee van het verhaal aanvatten en ons laten weten, niet enkel wat de boosdoeners te wachten staat, maar wat nu moet (of kan) gebeuren. Hoe lossen we dit op, wat zijn de beste ideeën?

Er is een belangrijke rol weggelegd voor journalisten die ons kunnen gidsen van problemen naar oplossingen.