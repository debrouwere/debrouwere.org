---
author: Clay Shirky
title: Evacueer de reporters
---

Vorige week gaf ik een lezing over kranten bij het Shorenstein centrum. (Ze hebben puik werk geleverd met de transcriptie, die ze mooi geannoteerd hebben met een heleboel links.) Tijdens die lezing doorliep ik allerlei verschillende strategieën om lokale journalistiek te ondersteunen, inclusief een idee dat ik eerst heb gehoord van Steve Coll, dat reporters werknemers zouden moeten worden van non-profits.

Na die lezing besliste ik om een "nieuwsbiopsie" te doen, om Coll z'n idee wat concreter te maken. Ik wou kijken welk percentage van een krant je kan categoriseren als wat Alex Jones de ijzeren kern van het nieuws noemt – reporters die nieuwe feiten aan het licht brengen – en hoeveel je kan categoriseren als "andere troep" – columns en opinies, sport, astrologie, het weer, comics, alles dat geen hard nieuws was en geen advertentie.

De krant die ik gebruikte was de Columbia Daily Tribune uit mijn oude thuisstad in de staat Missouri. Een klassieke regionale krant die elke dag verschijnt en een vrij goeie krant voor een stadje van 100.000, omdat The Missourian, het concurrerende blad, uitgegeven door studenten van het departement journalistiek aan de lokale unief, zorgt voor meer competitie dan normaal is voor een stad die maar zo groot is. Ik had verscheidene kopieën liggen van de Trib omdat ik de krant net gebruikt had in een les aan het Interactive Telecommunications Program aan New York University; ik nam twee stuks van de editie van 27 augustus, sneed ze los langs de rug en verzamelde twee hoopjes, één met de oneven pagina's naarboven, één met de even pagina's naar boven. (Er was een extra bijlage over het komende footballseizoen, duidelijk eenmalig, dus die bijlage negeerde ik.)

Vervolgens verknipte ik elke pagina en labelde elk stuk op twee verschillende manieren. Het eerste label ging over de inhoud: Nieuws, Advertenties en Andere (opinies, sport, kruiswoordraadsels en al dat soort dingen). Dat lukte vrij goed behalve voor een artikel in de katern sport over een uitspraak van een rechter in een Major League Baseball dopingzaak over stereoïden; dat artikel stopte ik bij Nieuws; de rest van de sportsectie ging bij Andere.

Het tweede label betrefde de bron: Gemaakt of Verkregen. Gemaakte inhoud was alles dat geschreven of gefotografeerd was door de redactie van de Tribune, terwijl Verkregen content materiaal was van een persagentschap of een databank – nieuws van de Associated Press, maar ook het weer, comics, enzoverder.

Dan woog ik de hoopjes (in gram). Eens ik die cijfers in m'n handen had, gooide ik de advertenties weg – ongeveer de helft van de krant maar niet de helft waar ik om geef – en begon aan mijn vergelijkende studie: 

* Gemaakt vs. Verkregen: de stukken geschreven door de redactie van de Tribune kwam neer op ongeveer een derde van het totaal; meer dan twee derde kwam van andere bronnen, voornamelijk de Associated Press.
* Nieuws vs. Andere: de krant was ongeveer een derde nieuws en twee-derde andere berichtgeving. Moest ik de extra sportbijlage hebben meegerekend dan zou de balans nog meer opschuiven richting "andere".
* Gemaakt nieuws vs. al de rest: nieuws geproduceerd door reporters voor de krant kwam neer op minder dan een zesde van alles wat in de krant stond (opnieuw, zonder de sportbijlage mee te rekenen, zodat de balans verschuift richting nieuws).

Met andere woorden, het gros van de Tribune die dag was niet lokaal geschreven stukken, en 't meeste was geen nieuws.

Ik wil geen grote claims maken voor deze cijfers; het zou me niet verbazen moest je variaties zien in de 2:1 ratio van Gemaakte en Verkregen inhoud, of van Nieuws en Andere. Die dingen verschillen waarschijnlijk van dag tot dag en van krant tot krant. Dat gezegd zijnde, het zou me enorm verbazen moesten die verhoudingen plots omkeren – dat je een regionale krant plots twee keer zoveel nieuws en reportages zou zien produceren dan andere berichtgeving, of dat zo'n krant plots twee keer zoveel zèlf zou schrijven als hetgeen ze aankoopt – het houdt nu eenmaal economisch meer steek om content te kopen dan om ze te maken en met nieuws valt minder te verdienen dan met andere dingen zoals sport. (Het meeste nieuws die dag kwam van de Associated Press. Het kost maar een fractie van wat een goeie reporter zou kosten om een artikel in de krant te stoppen van een persagentschap.)

Nog verbazender vond ik echter hoe weinig namen van lokale reporters ik terugvond boven het harde nieuws die dag: zes. (Gezien dat zo'n klein aantal is kunnen we ze hier opsommen: Janese Heavin, T.J. Greaney, Brennan David, Terry Ganey, Jonathan Braden en Jodie Jackson Jr.)

Nu kan je je allerlei redenen indenken waarom amper zes reporters van de Tribune die dag een stuk indienden – op verlof tijdens de zomervakantie in augustus, komkommertijd, heel wat grotere artikels op til. Ik heb er een tijd m'n kop over gebroken, maar wat blijkt, geen enkele van die redenen klopt – de meest eenvoudige verklaring is de juiste. Er staat kopij van amper zes reporters in de Tribune die dag omdat de Tribune maar zes echte reporters _heeft_, zes op een totaal van 59 redactieleden. Alle zes verschenen ze die dag in de krant, en drie (Ganey, Braden en Jackson) met twee artikels elk.

Wie zijn die andere 53 dan in de colofon? De uitgever, natuurlijk, en de redactiesecretaris, de chef eindredactie, een onderzoekshulp, een paar redactiechefs en zoverder. Dan zijn er de columnisten, heel wat columnisten, die cursiefjes schrijven zoals  _Grootmoe's Gedacht_ en _Lach 'n keer_, _Babbelen over antiek_ en _Koken met Hoss_ (_Chicken wings en niemand klaagt over wat de pot schaft._) Er zijn ook elf mensen die sport voor hun rekening nemen, inclusief één iemand die louter de middelbare scholen voor zijn rekening neemt.

Dat halve dozijn journalisten die de gemeenteraad coveren en lokale misdaad in plek van antiek meubilair en sport doen dat niet in een vacuum. De redactiechefs en de eindredactie maken het werk van Janese Heavin et al. waardevoller dan het anders zou zijn. Maar je kan elk veelvoud kiezen dat je wil, elk veelvoud ondersteunend persoon dat je denkt dat nodig is om alles in goede banen te leiden, en dat nummer, maal zes reporters, zal niet erg groot zijn. Meerbepaald geen 59, zelfs niet in de buurt daarvan.

Dit is, wil ik benadrukken, de redactie voor een behoorlijk goeie krant in een competitieve markt. (Ann Arbor, een andere studentenstad in de Midwest en een klein beetje groter dan Columbia, heeft zelfs helemaal geen dagelijkse krant, enkel op donderdag en zondag een gedrukte uitgave van AnnArbor.com.) En er is niks mis met je horoscoop lezen of er door Groetmoe aan herinnerd worden dat mei toch echt wel een van de mooiste maanden van het jaar is. Iedereen die dat soort dingen wil lezen moet dat kunnen doen.

Maar het is geen nieuws, zo'n dingen schrijven is niet bepaald moeilijk, en makkelijk te vervangen moest de krant verdwijnen. Niemand die kijkt naar de veranderingen waarhoe het internet de krantenbusiness dwingt zegt "Mijn God, hoe ga ik nu nog voetbal kunnen volgen? Waar o waar moet zal ik nog een recept vinden voor pikante kippenvleugeltjes!" Hetgeen op het spel staat, wat de Tribune zo belangrijk maakt, is Terry Ganey z'n onderzoek naar hoe de overheid het hoge aantal E. Coli in de Ozarkmeren in de doofpot heeft willen steken, Jonathan Braden zijn artikels over demonstranten uit Kansas die speciaal met hun homofobe boodschap naar Columbia, Missouri komen, Jodie Jackson die bericht over een rechtszaak tegen een lokale politicus voor vermeend sexueel kindermisbruik.

Wie kranten ziet als maatschappelijke instellingen die gered moeten worden, ziet meteen hoe gek een idee als dat van Steve Coll is. Hun grootte (en niet enkel de tientallen redactiemedewerkers in de colofon, maar iedereen in een zakelijke of operationele rol) maakt het onmogelijk om kranten om te toveren in non-profits.

Maar wat als je je nu eens geen zorgen maakt over heel dat roster aan werknemers – dat is een heel andere kwestie. Wat als je een lijst van mensen opstelt die nodig is voor de productie van Jones' "ijzeren kern van het nieuws", een lijst die, in het geval van de Columbia Daily Tribune, zo'n dozijn namen zou bevatten. (Ter vergelijking, KBIA, het radiostation in Columbia dat lid is van de non-profit NPR, heeft zo'n 20 mensen in dienst.)

Hetgeen we nodig hebben vanuit dat perspectief om non-profit nieuws te doen werken is geen institutionele conversie, het is een reddingsoperatie. Er zijn een dozijn of wat redacteurs in Columbia, Missouri en hun dagelijkse inzet is van kritiek belang voor de politieke gezondheid van die stad. Die mensen zitten vast in een businessmodel dat aan het opbranden is. Als je het probleem op die manier kadert, dan wordt de vraag hoe je die mensen veilig kan evacueren, en als dat de vraag is dan lijkt Steve Coll zijn idee plots erg aantrekkelijk.