---
title: Een nieuwe navigatiegids voor nieuwe media
author: Bill Kovach and Tom Rosenstiel
---

_Dit is een excerpt uit uit het laatste hoofdstuk, "Wat we nodig hebben van de komende journalistiek" uit het boek van Bill Kovach en Tom Rosenstiel, getiteld "Wollig: hoe de waarheid vinden in een tijd van informatie-overload."

Het nieuws en nieuwsorganisaties zijn niet langer één en hetzelfde. We komen in contact met het nieuws, in feite, per artikel en niet per nieuwsorganisatie. Nu we zelf het nieuws najagen en niet meer vertrouwen op wat een poortwachter ons biedt in een enkele krant of journaal wordt nieuws een meer proactieve ervaring. Sommige mensen noemen het een "lean forward" ervaring, waarbij we zoeken voor dingen die ons interesseren – antwoorden op onze vragen. Het nieuws krijgen is niet langer een "lean back" ervaring waarbij we in de zetel ploffen en een nieuwsanker ons laten vertellen wat gaande is, of bladeren door een krant. Deze verschuiving waarbij we niet langer vertrouwen op één nieuwsorganisatie als onze vertrouwde informatieprovider. Dat is wat er gaande is als mensen spreken over het einde van de poortwachters.

Mensen die nieuws produceren moeten begrijpen dat deze nieuwe vooruit leunende consument een nieuw soort journalistiek vereist. Breed opgevat moet journalistiek veranderen van een product – de artikels of agenda van één nieuwsorganisatie – naar iets dat meer weg heeft van een service die vragen kan beantwoorden van haar lezers, een gereedschapskist en wegwijzers.

Het belangrijke idee is dit: in de toekomst zal de integriteit van de pers gemeten worden aan wat voor content ze levert en hoe ze met haar lezers omgaat, niet door haar exclusieve rol als informatieprovider of als intermediair tussen nieuwsmakers en lezers. Om dat doel te bereiken moeten nieuwsmensen het idee van de pers als poortwachter laten varen en vervangen met een verfijnder en genuanceerder idee gebaseerd op wat consumenten verwachten van het nieuws – in het bijzonder van reportages, eerder dan commentaren en discussie. Wij zien acht essentiële dimensies of functies die de nieuwe consument vereist van de journalistiek: 

*Controleur.* We zullen een pers nodig hebben die ons kan helpen verifiëren wat als betrouwbare feiten gelden. Journalisten zullen niet onze enige informatiebron zijn, maar los daarvan hebben we nog steeds nood aan een manier om betrouwbare informatie te onderscheiden van de rest, met legitimatie: waarom is dit betrouwbaar? Deze rol als controleur vereist echter een grotere expertise van redacties, zeker als het hun stokpaardjes betreft. Het zal ook vereisten dat journalisten dit soort informatie brengen met meer documentatie en transparantie over hun bronnen en methoden dan journalisten gewoon zijn. De rol van een nieuwsorganisatie als _authenticator_ zal een kritieke zijn, de kern van diens autoriteit en een belangrijke manier om relevant te blijven in een tijdperk waar zulke organisaties niet langer een monopolie hebben op informatie of onze aandacht.

*Betekenisgever.* Journalistiek kan ons ook helpen als betekenisgever (niet het religieuze soort) of analist – informatie in context plaatsen en zoeken naar verbanden zodat wij, als consumenten, kunnen beslissen wat een stuk berichtgeving voor ons betekent. De reden dat deze rol belangrijker wordt is precies omdat we in de informatie zwemmen. Met een groot aanbod aan informatie wordt het moeilijker om tot kennis te komen omdat we door meer en meer data moeten ziften om tot die kennis te komen. Ten dele daarom zien we meer en meer journalistiek die mensen naar de mond praat. Maar vooroordelen bevestigen en je vastklampen aan het vertrouwde is een valse manier om tot mensen kennis bij te brengen, zo leer je niks bij. Duiding bieden is niet noodzakelijk de rol van commentator. Het is de taak van reporters. Op zoek gaan naar feiten en informatie die, zoals een goeie analyse doet, de boel doet klikken.

*Detective.* Journalisten moeten blijven functioneren als detectives ten dienste van het volk, wat velen zouden omschrijven als de waakhondsrol. Journalistiek die aan het licht brengt datgene dat verborgen of geheim gehouden wordt is zo centraal, zo essentieel voor een democratisch bestel dat een nieuwe journalistiek, net als de oude, belang hecht aan deze taak. En sommige elementen in onze mediacultuur zijn waarschijnlijk niet geneigd die taak te vervullen, precies omdat het de taak van een reporter is en een taak die steunt op verificatie. Je zal weinig van dat soort journalistiek zien in propagandistische journalistiek of bij partizane publicaties die mensen naar de mond praten. Je zal het niet vaak terugvinden bij een blogger die vooral opinie brengt. De pers is een soort onafhankelijke aanklager, en de kracht van diens zoeklicht bepaalt de agenda in plaats van 'm te volgen, door mensen naar een nieuw paradigma te leiden of corruptie bloot te leggen in een exposé.

*Getuige.* Journalistiek is een monitor die het gemeenschapsleven in de gaten houdt, niet altijd als waakhond of detective, maar als er gelijk wat gebeurt in de wereld dat gezien, gemonitord en aan een kritisch oog onderworpen moet worden. De pers kan niet overal zijn, zeker niet tegenwoordig. Dus een kritieke stap, op zijn minst, moet zijn om die plaatsen aan te duiden in je gemeenschap die gemonitord moeten worden, om hun integriteit te waarborgen en om de machtshebbers duidelijk te maken dat we ze onder de loep houden. Als daar de middelen niet voor zien, dan moet de pers manieren vinden om netwerken op te richten en te organiseren die via nieuwe technologie of het wakende oog van wakkere burgers ervoor zorgt dat de functie van getuige behouden blijft. Hier is potentieel voor de creatie van nieuwe samenwerkingen met burgers, nieuwe relaties die een de maatschappij nieuwe energie kunnen bijbrengen. Als de pers deze netwerken niet op gang helpt, dan is het mogelijk dat groeperingen met eigen belangen deze leemte opvullen en de overdracht van informatie op kritieke punten manipuleren.

*Stem voor zij zonder stem.* Het gaat over wederzijdse empowerment – journalisten en burgers. De stem van de burger wint aan kracht door ervaringen en kennis te delen die andere mensen informeert – inclusief journalisten. De journalist kan profiteren van die ervaring en expertise, die veel breder is dan formele en officiële bronnen. Eerst moeten we erkennen dat de consument of burger een belangrijke partner is in dit proces, iemand om naar te luisteren en om te helpen, niet iemand om de les te spellen. En het eindresultaat is een duurzame conversatie.

*Slimme aggregator.* We hebben een slimme aggregator nodig die informatie opsprokkelt vanover heel het web, want mensen kunnen nog altijd meer dan computeralgoritmen en generische aggregator-websites. Het idee van een afgeschermd tuintje waar een nieuwsorganisatie enkel zijn eigen berichtgeving brengt, is voorbij. Slimme aggregatoren delen de bronnen waar ze op vertrouwen, artikels die inzicht brengen en de informatie die _hen_ informeerde. De pers is een controleur en een betekenisger omdat die functies mensen tijd besparen, en aggregatie doet dat ook en stuurt tegelijk mensen naar betrouwbare bronnen.

*Aanstichter.* De journalistieke instellingen van een gemeenschap, nieuw of oud, kunnen dienen als publiek forum waar burgers de stem kunnen horen van iedereen, niet enkel van mensen die onze eigen ideologie delen. Als nieuwsmensen zichzelf als doel stellen om het publieke debat te inspireren en informeren, dan is het logisch en gepast dat ze deze functie als organisator en moderator op zich nemen. Iedereen heeft er belang bij dat zulk een publiek forum gebouwd is op een liefde voor de waarheid. Argumenten die gebaseerd zijn op pseudo-feiten en geruchten hebben weinig zin. Betrouwbare redacties zijn als instelling bijzonder geschikt om zulk een forum op te bouwen en van betrouwbare informatie te voorzien.

*Rolmodel.* De nieuwe pers, in het bijzonder wanneer die banden heeft met publicaties met traditie als die het economisch tumult overleven, zullen ongetwijfeld een rolmodel worden voor burgers die zelf de rol van getuige op zich willen nemen en bijwijlen de hoed van burgerjournalist willen dragen. Onvermijdelijk zullen zulke mensen kijken naar journalisten om de stiel te leren, emuleren wat steekhoudt en veranderen wat geen steekhoudt. Sommige nieuwsorganisaties doen de moeite om cursussen te organiseren voor burgerjournalisten en ze te betrekken bij de nieuwsgaring. We juichen dat toe. Maar we moeten nog iets meer doen dan dat. Journalisten moeten begrijpen dat ook hun acties publiek zijn, niet enkel hun artikels.

Vrijwel al deze functies bestaan al lang. Maar nu moeten ze dynamischer worden. Het is niet voldoende voor een nieuwsorganisatie om elke dag een verhaal te brengen over wat ze de belangrijkste onderwerpen vinden. Ze moeten begrijpen welk doel elk artikel of dossier dient voor het publiek, welke dienst het biedt of welke vragen het beantwoordt. Als het geen dienst biedt dan is het een verspilling van middelen en tijd voor een steeds kritischere en proactieve nieuwsconsument. Een artikel dat amper waarde heeft is een teken dat een nieuwsoperatie geen goede dienst biedt.

Journalistiek, met andere woorden, wordt niet nutteloos. Het wordt complexer.