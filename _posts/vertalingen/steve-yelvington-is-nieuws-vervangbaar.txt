---
author: Steve Yelvington
title: Is nieuws vervangbaar?
---

De Britse journalist Charles Arthur schreef onlangs een stuk op zijn blog getiteld "Waarom fungibiliteit echt het absolute einde betekent voor kranten":http://www.charlesarthur.com/blog/?p=1101 en het toont mooi de kloof tussen de Amerikaanse journalistiek en de realiteit.

Twee kloven, eigenlijk.

Eén is dat iedereen nu meteen in zijn woordenboek aan het snuffelen is, of misschien op Google, op zoek naar een definitie van "fungibiliteit". Hé daar, als je schrijver wil zijn dan zouden grote woorden zoals fungibiliteit, granulariteit en, mijn persoonlijke lieveling, taxonomie.

Maar de grotere kloof is de diepgewortelde overtuiging dat nieuws _geen_ fungibel of inwisselbaar goed is.

En die overtuiging wordt er enkel maar sterker op nu kranten hun lokale berichtgeving herwaarderen en stoppen met artikels schrijven die je toch al overal kan vinden op het internet.

"Onze content", zeggen velen, "is uniek en nergens anders beschikbaar op het internet."

Op zich klopt dat natuurlijk volledig, maar het gaat voorbij aan een groter probleem: _wat voor waarde halen mensen uit je nieuws?_ Kunnen ze er elders aan raken?

Waarom consumeren mensen eigenlijk nieuws? Omwille van heel wat redenen, en hoewel "ik wil goed geïnformeerd zijn over kwesties van publiek belang in mijn leefwereld" mogelijks een belangrijke reden is voor een enkeling, is dat niet waarom de meeste mensen zich aangetrokken voelen tot het nieuws.

Hier zijn een paar andere redenen, in willekeurige volgorde: 

* Het nieuws lezen is een gezellige, leuke activiteit
* Het geeft me iets om over te babbelen met mijn collega's terwijl we lunchen
* Via de krant kom ik te weten welke promoties winkels in mijn buurt lopende hebben
* Soms lees ik dingen over mensen die ik ken
* Ik hou van het idee dat ik deel uitmaak van een bredere gemeenschap

Als je kijkt door de ogen van de consument dan ontdek je _dat er heel wat mogelijkheden zijn voor mensen om aan hun noden te voldoen zonder een krant of nieuwswebsite te lezen_.

Dat is de echte uitdaging voor kranten: je concurreert niet op basis van uniek nieuws. Je concurreert met heel de wereld op basis van _wat voor waarde consumenten putten uit je product._

Leuke, entertainende activiteiten? Legio. Iets om over te babbelen met collega's? Overal te vinden. De nieuwste promoties van winkels uit je buurt? Om te beginnen kan je naar de radio luisteren of naar televisie kijken, maar makkelijkst van al is om vlug even de website te bezoeken van de winkel in kwestie, waar je alle wekelijkse promoties mooi opgelijst zal zien.

Nieuws over mensen die ik ken? Facebook. Deel uitmaken van een gemeenschap? Ditto.

Ik wil niet beweren dat er geen markt is voor de dingen die kranten doen. Wat ik bedoel is dat de grootte en schaal van onze concurrenten _onnoemelijk veel groter is dan de meeste journalisten beseffen_. Bijna elke reden om een krant te lezen kan ook een reden zijn om je geld te geven aan iets helemaal anders. Daarmee zijn we terug aanbeland bij fungibiliteit.

Het probleem van inwisselbare goederen is dat vrije markten de prijzen van inwisselbare goederen zonder medelijden doet dalen tot ze amper meer opleveren dan de productiekost.

Als je winst wil maken, zoek dan naar schaarste.

Waar kan je schaarste vinden? Hier is een tip: tijd (en het gebrek daar aan). Als je de strijd wil aangaan met de concurrentie, zorg er dan voor dat je allerlei informatie samenbrengt, organiseert en een prioriteit toekent zodat niet elke gebruiker dat zelf moet doen. Ken jij toevallig websites die daar goed in zijn?