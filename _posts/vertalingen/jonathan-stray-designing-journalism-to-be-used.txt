---
author: Jonathan Stray
title: Journalistiek voor doeners
---

Redenen genoeg waarom mensen het nieuws zouden willen volgen, maar voor mij is de belangrijkste missie van de journalistiek mensen helpen om dingen gedaan te krijgen. Huidige nieuwsproducten zijn daar niet heel goed in, vind ik.

Journalistiek met grote J wordt verondersteld te draaien rond grote idealen zoals "democratie" en "het publiek belang." Het is waarschijnlijk belangrijk om geinformeerd het kieshokje binnen te stappen, maar dit is een zeer oppervlakkige theorie als je wil weten waarom journalistiek zo wenselijk is. Kijk rond je heen: bijna niks dat je ziet draait rond stemmen. Het draait rond mensen die denken dat een stukje van de wereld zus moet zijn, niet zo, en dan alles doen om die droom werkelijkheid te maken. Democratie is ok, maar een echte burgercultuur draait een stuk meer rond participatie en empowerment dan louter verkiezingen. En het vereist niet enkel informatie, maar een gereedschapskit.

Krantenartikels op internet en streaming video op een tabletcomputer – dat is niet de gereedschapskit waar ik op doel. Dat zijn kopieën van wat al lang mogelijk was op papier en op televisie. We kunnen veel meer bereiken nu, en ik ga proberen schetsen hoe een nieuwsproduct er ruwweg moet uitzien om de mensen te ondersteunen die de wereld aan het veranderen zijn.

# Wat is een journalistiek "product"?

Dit is een essay over productontwikkeling, dus ik wil heel duidelijk zijn over wat ik precies bedoel met een journalistiek "product". Gezien journalist geen tastbare voorwerp maken, wordt dat product gedefineerd door de ervaring van de gebruiker. Het product is wat de interactie van de gebruiker met het nieuws ook moge zijn. Het is de krant vastnemen tijdens je ontbijt, of CNN kijken in bed, of even wachten tot je mobiele app de koppen ververst terwijl je op de bus zit. En ja, het product bevat ook alle artikels die je leest of ziet via dat medium, maar die artikels alleen zijn het product niet; dat waren ze nooit. Artikels werden altijd al verpakt in een krant of een televisieshow, en dat was het product. Of preciezer, de krant en de televisieshow _zoals de gebruiker besliste die dingen te gebruiken_ was het product.

Heel wat van de courante discussies over de toekomst van de journalistiek focust op hoe de berichtgeving moet veranderen, en terecht. Maar die analyse zegt ons niks over de gebruiker en hoe journalistiek eigenlijk gebruikt wordt – of zou kunnen gebruikt worden.

Digitaal productontwerp in de mediaindustrie bestaat tot dusver vooral uit emulatie van oudere media. Krantenwebsites en apps zien er uit zoals een krant. "Multimedia-journalistiek" bestaat vooral op doorklikken naar slideshows en video. Dit is een beetje zoals de vroege dagen van het televisienieuws , toen ankers niks anders deden dan berichten van een persagentschap luidop voorlezen. Digitale media geeft ons een explosie aan nieuwe mogelijkheden qua productontwerp, maar hetgeen we tot nu toe bij elkaar hebben gedroomd is meer van hetzelfde gebleven.

Ik ga niet beweren dat hetgeen we schrijven zelf niet moet veranderen. Ik geloof van wel. Maar de vraag die we ons stellen kan niet zijn "hoe kunnen we betere reportages maken?" Het moet zijn "wie gebruikt ons product, waarmee willen we hen helpen en hoe kunnen we een systeem bouwen dat hen daarmee helpt?"

Misschien zal je advertenties terugvinden in dat product, en misschien worden de kosten voor het echte werk betaald door celebritynieuws en de tv-gids. Er zijn zakelijke overwegingen die een rol spelen in het definiëren van een journalistiek product, en dat is geen probleem, maar ik wil me even focussen op de gebruikservaring. Heel wat "andere mensen" praten reeds over hoe je geld kan verdienen met journalistiek. Ik probeer iets te maken dat kijkt naar wat mensen willen en nodig hebben en ze daarvan voorziet. Als je dat kan doen dan heb je een publiek, en je kan dat publiek dan advertenties tonen of een abonnement verkopen of je product syndiceren, of weet ik veel.

Het eerste dat ik vraag van een beter product is dit: ik wil dat mensen het gebruiken. Of liever: ik wil dat mensen het _willen_ gebruiken.

# Is het nieuws saai?

Met saai bedoel ik dat het niet meeslepend is. Niet iets waar je veel tijd aan wil verliezen. Zoals Joshua Benton van het Nieman Journalism Lab "zei":http://www.ewc50.org/mediaconference2010/2010/04/27/day-2-wither-the-media-in-the-internet-age/, 

bq. Je hoort nooit van mensen "Man, wat was ik lekker verdwaald op die nieuwssite!" We creëren niet het soort ervaringen waarvoor mensen graag even blijven plakken.

Dat was zijn reactie op het volgende feit: Amerikanen spenderen "blijkbaar":http://www.niemanlab.org/2010/03/the-newsonomics-of-time-on-site/ gemiddeld 12 minuten per maand op elke nieuwssite die ze bezoeken, maar 7 _uur_ per maand op Facebook. (Ik gebruik de Amerikaanse numbers ter illustratie omdat we die kennen uit grondig onderzoek, maar laat me alsjeblieft weten als je data hebt van andere landen!)

Het is niet zo dat mensen _minder_ aandacht besteden aan het nieuws dan vroeger. Amerikanen spenderen ongeveer 70 minuten per dag aan de consumptie van nieuwsmedia, net zoals in 1996. (Het gros daarvan is het journaal, maar online blijft klimmen.) En de totale mediaconsumptie is "hoger dan ooit":http://www.thewrap.com/media/column-post/people-spend-more-12-day-consuming-media-study-finds-21005. Mensen spenderen weliswaar heel wat tijd al starend naar allerlei schermpjes maar ze gebruiken die tijd niet om dingen bij te leren over de wereld – of tenminste niet met de hulp van professionele journalistiek.

Bestaande journalistieke formats zijn niet erg goed in het prikkelen van onze nieuwsgierigheid, en dat verklaart volgens mij deze discrepantie.

Ik praat nu niet over de nood aan een "vinnige" schrijfstijl, het toevoegen van "multimedia" of betere opmaak. Dat zijn misschien goede ideeën, maar uiteindelijk niet meer dan je living herinrichten door wat meubels te verschuiven. Zo'n dingen belichamen geen fundamentele verandering. Wanneer redacteurs zelfgenoegzame interviews geven over de "frisse nieuwe stijl" van hun publicatie wil ik met dingen beginnen gooien. We kunnen beter.

# Ontwerp voor nieuwsgierigheid

Ik ben omsingeld door infofielen in mijn dagelijkse leven, en Wikipedia is voor bijna iedereen in die groep een betere bron dan nieuwswebsites als ze iets willen leren over de wereld. Mensen spenderen uren, ronddwalend op Wikipedia; ze spenderen nooit uren op bbc.co.uk of cnn.com of nytimes.com of news.yahoo.com (dat trouwens een veel "groter":http://jonathanstray.com/internet-as-information-democracy-or-new-media-news-monopolies publiek heeft dan gelijk welke traditionele publicatie.) Wikipedia kan je ook bijna altijd bovenaan de zoekresultaten vinden op Google, wat betekent dat meer mensen naar die stukken linken dan naar stukken op nieuwssites.

Hoe verklaar je dat? Als professionele nieuwsproducten zulk een belangrijke bron van informatie zijn, waarom kiezen de meeste mensen er dan voor hun nieuwsgierigheid elders te bevredigen?

We beginnen stilaan te begrijpen waarom. Standaard berichtgeving wordt geschreven als een serie incrementale updates en die zijn nutteloos tenzij je het verhaal al volgt van bij het begin. Toen ik mijn kennis over de grote olieramp in de Golf van Mexico wou opfrissen na een paar weken het nieuws niet meer gevolgd te hebben, was Wikipedia een veel, veel betere bron om up to date te geraken. Moest ik dat via CNN hebben gedaan dan had ik een hele stapel dagelijkse updates moeten lezen om zo eindelijk bij te benen. Dit staat ondertussen bekend als het "context"-probleem onder mensen die babbelen over de toekomst van de journalistiek, en er bestaat geen betere inleiding tot het probleem dan Matt Thompson z'n "Een tegengif voor web overload":http://www.nieman.harvard.edu/reportsitem.aspx?id=101886.

De professionele nieuwsmedia hebben bovendien een serieus probleem met linken, te zeggen, niet linken. Linken is cruciaal om meeslepende ervaringen te bouwen online. Links creëren het web, de grootste tijdsverspiller ooit uitgevonden. Ze zijn ook noodzakelijk voor elke site die onmisbaar wil zijn. Welk product de beste content heeft deert me niet, ik wil het product dat me de elke keer opnieuw het beste kan tonen van over heel het web en of dat nu binnenshuis of elders werd geschreven is niet van belang. Dat betekent links. (En syndicatie, maar geen enkel afgeschermd paradijs kan de vergelijking aan met de wilde rijkdom van het hele web.)

Links zijn bovendien essentieel voor transparantie en diepgang; ze geven mensen de mogelijkheid wat serieuzer te gaan verkennen. Het nut van links voor de journalistiek, en het gebrek eraan in zoveel professioneel werk, is een onderwerp dat ik reeds in groot detail heb beschreven in een driedelige "serie":http://www.niemanlab.org/2010/06/why-link-out-four-journalistic-purposes-of-the-noble-hyperlink/ voor het Nieman Journalism Lab deze zomer, en ik schreef ook reeds over hoe je links kan gebruiken om diepgang toe te voegen aan je schrijven "hierzo":http://jonathanstray.com/short-doesnt-mean-shallow. Maar om het kort te houden: links zijn nog geen integraal onderdeel van de cultuur van de professionele journalistiek, en dit is een ernstige tekortkoming aan het eindproduct.

Er zijn nog heel wat andere manieren om onze nieuwsgierigheid te bevredigen. Denk aan het nederige zoekvak. Bijna elke nieuwssite heeft er zo een, en zoeken is een evidente manier waarop gebruikers hun vragen beantwoord kunnen zien. Maar nieuwswebsites hebben bijna altijd "rotslechte implementaties" die zoeken moeilijk maken, en heel wat apps _hebben_ niet eens een zoekfunctie. Of je kan enkel dingen zoeken van de laatste paar dagen of als ze onderdeel zijn van de huidige digitale "editie". Het kan me werkelijk niet schelen hoe jij je inhoud metaforisch opdeelt als ik iets specifieks wil bijleren.

En dan is er nog die rivier aan data die onze zoekmachines bijhouden als logs en die we amper analyseren. Er is "een debat gaande":http://www.niemanlab.org/2010/09/squeezing-humanity-through-a-straw-the-long-term-consequences-of-using-metrics-in-journalism/ over hoe precies een nieuwsorganisatie moet reageren als ze verneemt dat er grote vraag is naar een bepaald onderwerp. Als "Paris Hilton" de nummer één zoekterm is, dan denk ik niet dat de redactie daarom berichtgeving over Paris Hilton hun nummer één prioriteit moeten maken, maar negeren wat je gebruikers willen is waanzin. Zo ga je mijn nieuwsgierigheid alvast niet opwekken, want dat hangt af van wat _ik_ denk, niet wat de eindredactie leuk vindt.

# Heb geen vrees voor fragmentatie