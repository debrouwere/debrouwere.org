---
author: Felix Salmon
title: Journalisten moeten kunnen lezen
---

Grofweg elke zes maanden houdt The Audit, de blog van de Columbia Journalism Review over financiële journalistiek, een ontbijt om aan wie het mag interesseren te laten weten hoe de blog het stelt. Elk ontbijt heeft een gastspreker, en zo kwam het dat ik om 7u45 vanmorgen paraat stond in een zeer _posh_e club in de Upper East Side, waar ik eerst moest kiezen tussen een selectie aan dassen alvorens ik de trap opmocht om mijn plaats in te nemen tussen Nicholas Lemann en Victor Navarsky.

Mijn speech in een notendop, een speech die zich snel omvormde tot een levendige discussie, was dat journalistieke entiteiten – kranten, magazines, websites en, ja, de opleiding journalistiek aan Columbia zelf – er goed aan zouden doen veel meer belang te hechten aan lezen, niet schrijven.

De fundamentele reden is dat journalism meer en meer een gesprek wordt. Het begon met de opkomst van blogs, en als blogs nu stilaan op de terugweg zijn is dat louter omdat het gesprek nu overal te vinden is. Het is verhuisd naar Twitter, en Facebook, en heel wat mainstream websites: het web is sociaal geworden. Je hebt niet langer een blog nodig om deel uit te maken van het gesprek, je hebt zelfs geen Tumblr nodig. Iedereen is uitgever nu, en al die nieuwe netwerken hebben nieuw leven geblazen in het publieke forum.

Dit was een goede these om naar een Audit-ontbijt te brengen, denk ik, omdat het de ideeën van de Audit z'n Dean Starkman op haar kop plaatst. Starkman schreef onlangs een lang stuk over wat hij het hamsterwiel van de eigentijdse journalistiek noemt. (Deel van wat een boek zal worden over financiële journalistiek en de financiële crisis.)

Terwijl Dean zich beklaagt over allerlei "compleet onbelangrijke" zever, zie ik vooral journalisten die eenvoudigweg meer babbelen met hun lezers, en dat is een goede zaak. Dit zegt Dean, met vitriool op stand 11:

bq. Bekijk het zo: als je lezers een beperkt budget zou geven om te spenderen aan journalistiek lijkt het me dat zeker niet al die lezers zeven (!) journalisten zouden toewijden aan de openingsceremonies van de Winterspelen, zoals de Washington Street Journal deed in februari: "De preceremonie gaat van start, met instructies aan het publiek. Zoals steeds in Canada wordt alles uitgelegd in het Engels en het Frans." Maar langs de andere kant, misschien ligt het aan mij. Misschien was er helemaal niks anders aan de gang die nacht – in de hele wijde wereld.

Maar dit waren reporters van de WSJ in Canada om over de Olympische spelen te schrijven. Gezien er tijdens de openingsceremonie maar één evenement plaatsvindt, hebben zulke ceremonies altijd een heleboel reporters aanwezig. Het enige verschil is dat die reporters laten weten dat ze daar zijn en op zijn minst een klein beetje toegevoegde waarde proberen verzorgen voor hun lezers. Denkt Dean echt dat als die zeven journalisten niet aan het livebloggen waren vanop de ceremonie, dat ze in plaats daarvan hun telefoon in de hand zouden nemen en, schreeuwend boven het lawaai, de een of andere frauduleuze effectenhandelaar zouden proberen opsporen?

Dean heeft een zeer ouderwetse kijk op wat journalistiek is en zou moeten zijn: "de kern van de kern", zegt hij, voor elke nieuwsorganisatie, is onderzoek. Nu heb ik helemaal niks tegen goede onderzoeksjournalistiek, maar heel wat journalistiek ziet er helemaal niet zo uit, en Dean zijn houding is infeite ongelooflijk elitair en houdt enkel steek voor een handvol grote kranten. De meeste kopij in elke krant, en alle kopij in de meeste kranten, zijn eenvoudige dingen, en dat is altijd zo geweest. Mensen lezen dat omdat het relevant is, omdat ze erover kunnen praten en omdat ze net zo goed wat journalistiek kunnen lezen nu ze toch al betaald hebben voor de kortingsbonnen in de krant.

Dean vind dit bijvoorbeeld geen echte journalistiek: 

bq. Voor de eerste keer in heel wat jaren is de politie van Howard County niet van plan om nieuwe patrouillewagens te kopen en ze bespaart daarmee de provincie $185.000.

Ik ben het daar niet mee eens. Ik denk dat mensen in Howard County dit soort nieuws belangrijk vinden – ze _praten_ over dit soort dingen. Als je tijdens het stappen zag dat er nieuwe bioscoopschermen worden gebouwd, nou, dan zou je stoppen en een kijkje nemen. De New Haven Register laat je toe om dat kijkje te nemen thuis van op je computer? Prachtig!

Ondertussen, wat zijn we aan het kwijtraken volgens Dean?

bq. Vlieg je naar Chicago om met die kerel te praten over dat ding? Lees je het rapport over dat faillisement? Of doe je drie dingen die makkelijker zijn?

Maar wat als je niet _hoeft_ te vliegen naar Chicago om met die kerel te praten over dat ding, omdat hij online reeds in detail zijn mening heeft uiteengezet? En als Dean praat over het rapport waarover ik denk dat hij het heeft, dan verwijs ik hem graag door naar "hier". Er wordt elke dag erg goede journalistiek geschreven over zulke dingen – maar een groot deel daarvan komt niet van old-school publicaties. Vanity Fair's Bethany McLean was ook aanwezig op ons ontbijt, en ze bevestigde dat de blogosfeer een goudmijn is voor mensen zoals zij die de crisis willen begrijpen, zowel achteraf als om te weten te komen wat mensen toen zegden en dachten.

En er zijn bovendien nieuwe "bronnen" voor pure "onderzoeksjournalistiek" online.

Zelfs in die goeie ouwe tijd toen een onderzoeksjournalist jaren kon spenderen aan één enkel onderzoek bereikte die journalist maar een klein hoopje lezers: je moest als bij puur toeval lezer zijn van de juiste krant op de juiste dag wanneer het onderzoek verscheen en bovendien voldoende geprikkeld zijn door de titel om verder te lezen. Vandaag de dag hebben onderzoeken veel meer kans om een breed en invloedrijk publiek te bereiken, omdat dat soort journalistiek makkelijk beschikbaar is, eeuwig en ongeacht waar in de wereld je je bevindt.

Maar Dean ziet dat niet, omdat hij zich concentreert op de oude media. Hij klaagt (zonder te linken) dat "de nieuwsbusiness ongeveer 15.000 journalisten is verloren sinds 2000" – maar ik geloof dat niet. "Mike Mandel" geeft een veel betere verklaring, en is infeite zelf een prachtvoorbeeld van wat écht aan het gebeuren is: hij werkt niet langer voor een traditionele publicatie zoals Businessweek, maar hij is nog altijd van top tot teen journalist, en hij stelt zelfs andere journalisten te werk: 

bq.. Tijdens de laatste drie jaar is het aantal journalisten met een baan gestegen met 19% volgens de Current Population Survey. Ondertussen is het aantal recent afgestudeerden met werk amper gestegen met 3% en de tewerkstellingsgraad is 5% achteruit gegaan...

Yahoo, bijvoorbeeld, heeft onlangs Jane Sasseen afgesnoept van Businessweek, waar ze chef was van het bureau in Washington. Die job zal je waarschijnlijk terugvinden onder "internetpublicaties en broadcasting en zoekportalen", een sector die 22% groeide tijdens de laatste drie jaar. Of bijvoorbeeld mijn eigen bedrijf, Visible Economy LLC. We hebben net drie jonge journalisten in dienst genomen, maar het is me niet duidelijk of die jobs door de overheid als journalistiek of als educationale dienstverlening worden geteld.

p. Financiële journalisten weten beter dan gelijk wie hoe groot de vraag naar goede journalisten wel niet is: in mijn veld is de vraag enorm veel groter dan het aanbod. Elke week vraagt wel iemand me of ik iemand kan aanbevelen voor die of die job. En gewoonlijk is het antwoord nee, dat kan ik niet: iedereen die werk wil heeft het. Met als resultaat dat journalisten op regelmatige basis van de ene publicatie naar de andere gelokt worden en salarissen indrukwekkend stijgen: we leven in een wereld waar "Dennis Kneale" volgens geruchten zo'n 500.000 dollar bruto per jaar kan scheppen.

Het feit is dat er een gigantisch universum aan fantastisch materiaal wordt gepubliceerd elke dag, door oude en nieuwe media beide. En meer dan ooit zorgen applicaties zoals Twitter dat iedereen al die goeie dingen van vinden. Die goeie dingen zijn misschien een kleiner percentage van het geheel dan we gewoon zijn, en misschien is er zelfs minder op absolute basis van vroeger. Maar er is veel meer uitstekende journalistiek beschikbaar voor de gemiddelde mens dan er ooit was. In lang vervlogen tijden, als je de New York Times of Washington Post niet las, dan las je nooit iets van hun journalistiek. (Op wat syndicatie na.) Tegenwoordig, als die twee iets fantastisch publiceren, dan zal je 't lezen. Net zo als Gawker iets uitzonderlijks publiceert. Of een blog van Yahoo. Of een of andere kerel in Australië met een blogspot account die op één nacht de waarde van een aandeel met 20% kan doen zakken met de hulp van niks anders dan goede argumenten.

Het grootste leemte in het journalistieke establishment zijn mensen die expert zijn in het vinden van al dat ongelooflijke materiaal, die het verzamelen, inleiden, er waarde aan toevoegen, ernaar linken, het aan hun lezers prestenteren. Oude media en kranten zijn daar traditioneel behoorlijk slecht in, en historisch gezien vind je dat soort curatie enkel op blog-ghetto's. Oude media begrijpt blogs helemaal niet, laat staan dat ze zich door dat soort denken zou laten leiden in alles wat ze doet.

Bekijk het zo: lezen verhoudt zich tot schrijven zoals luisteren tot praten – en iemand die praat zonder te luisteren is een lummel. Als je niet kan lezen dan wil ik je niet op mijn redactie. Want je neemt geen deel aan de conversatie rond je heen, ook al is die overal waar je kijkt.

Als journalisten op sollicitatie gaan vandaag, dan ondergaan ze gewoonlijk een soort schrijftest. Op zijn minst zal men kijken naar je portfolio. Iedereen vind het belangrijk dat journalisten goed kunnen schrijven. Goed kunnen schrijven lijkt soms alles dat er toe doet.

Maar mocht ik op zoek zijn naar vers bloed dan is het eerste waar ik naar zou kijken de Twitter-feed van de toekomstige werknemer. Naar wat linken ze? Wat lezen ze? Als ze linken naar uitstekend materiaal van een bonte verzameling aan bronnen, als ze slimme mensen volgen op Twitter, als ze deelnemen aan de conversatie – dat is enorm waardevol. Waardevoller, durf ik zelfs zeggen, dan een mooi inleidingetje bij elkaar te kunnen schrijven.

Een van de beste nieuwe publicaties van de laatste jaren is de Atlantic Wire. Gerund met een piepklein budget door slimme, hardwerkende jonge knapen en bovendien fantastische lezers. De meeste kunnen ook schrijven, hoor – maar kort en met punch. Nog zo iets dat de oude media moet leren: het is steevast leuker om Gawker een verhaal van de Washington Post te horen navertellen dan het is om dat originele stuk te lezen.

Geen tekort aan goede schrijvers en zelfs geen tekort aan verlichte krantenbazen die geld willen stoppen in onderzoeksjournalistiek. Het zijn kritische _lezers_ – journalisten die doorhebben wanneer ze om de tuin geleid worden, die tussen de lijntjes kunnen lezen, die informatie kunnen verzamelen en te weten komen van gelijk waar in de blogosfeer en twittersfeer en die die informatie kunnen beoordelen op haar eigen merites eerder dan braaf de uitgever of schrijver te vertrouwen.

We hebben meer kritisch lezen nodig en oude media moet veel vaker beginnen linken naar externe bronnen. Links horen niet enkel thuis in een blog-ghetto op je site – ze zijn een intrinsiek deel van wat journalistiek moet zijn in de 21ste eeuw. En de meeste journalisten zijn zeer, zeer slecht als het op linken aankomt.

Linken en lezen horen bij elkaar. Zonder het laatste moet je aan het eerste niet beginnen.

Maar als we een wereld bouwen waar lezen en linken net zo gewaardeerd worden als schrijven, en aangeleerd, dan staat de journalistiek een zonnige toekomst te wachten. Het beste materiaal ter wereld wordt opgepikt en over verspreid, via links, en dat zal op haar beurt uitgevers overtuigen dat dat het soort materiaal is dat ze moeten publiceren. Kijk, nogmaals, naar Gawker Media, die het gros van haar bezoekers aantrekt dankzij eigen berichtgeving, journalistiek van enorm hoge kwaliteit. (En, kan ik je vertellen, die meer dan 100.000 dollar per jaar betaalt aan haar beste bloggers.)

We zouden veel minder nutteloze redundantie hebben, dat idiote syndroom waar honderden journalisten van net zoveel publicaties allemaal afzakken naar dezelfde persconferentie of hetzelfde evenement, om tenslotte allemaal virtueel identieke stukken in te dienen. Dat is  een commoditeit geworden, journalistiek werk dat je gerust kan (en zou moeten) schrappen.

We zouden kunnen rekenen op heel wat meer waardevolle inzichten, want experts kunnen rechtstreeks hun zeg doen zonder bij een journalist aan te kloppen, en journalisten kunnen naar dat werk linken eerder dan het te citeren. Minder werk voor de redacteur en waardevoller en transparanter voor de lezer.

The Audit, en in het bijzonder haar boegbeeld Ryan Chittum, is een groot voorbeeld van wat kritisch lezen kan doen voor de journalistiek, en hoe je deel kan nemen aan het debat en de conversatie. Ze zijn een voorbode van wat iedereen vroeg of laat aan het doen zal zijn.

Maar het zal even duren voor we allemaal mee zijn: toen ik deze ideeën te berde bracht tijdens het ontbijt kreeg ik op mijn neus van mensen zoals Jonathan Dahl, hoofdredacteur van Smart Money. Jonathan heeft een substantiële redactie die enkel en alleen schrijven voor de Smart Money website, en elke dag toont zijn Google Alert hem alle nieuwe inkomende links naar de website. Deze mensen vinden Smart Money niet alleen goed genoeg om te lezen, ze vinden het bovendien goed genoeg om naar te linken. Een ongelooflijke validatie van het werk dat die mannen doen.

Maar Dahl, die weliswaar al dat gelink apprecieert, is niet zo blij met wat hij ziet. Volgens hem zijn al die bloggers parasieten die profiteren van het harde werk van zijn reporters en jammert dat hij de ondankbare taal heeft om al dat nieuwe materiaal te produceren terwijl al de rest dat werk naar hem outsourcet zonder ook maar iets te betalen.

Lemann zei iets gelijkaardig, en hij vergeleek het journalistieke ecosysteem online met een meringue met een flinterdun laagje citroen op de bodem en heel wat schuim vanboven. (De citroen, natuurlijk, is het werk van de reporter, terwijl de lichte meringue de commentaar is van elke kwast met een mening.)

Die kijk op de dingen zegt me dat de meeste veteranen in de journalistiek de echte toegevoegde waarde van de blogosfeer nog altijd niet op prijs stellen – en ze zien ook niet hoeveel originele berichtgeving wel niet geproduceerd wordt door blogs en andere onlinepublicaties dezer dagen. Je wordt niet populair door zomaar wat te linken en aggregeren tegenwoordig: je hebt bovendien goede eigen stukken nodig.

Maar al bij al zit Lemann op het juiste spoor: hij maakt zich zorgen dat de opleiding journalistiek aan Columbia niet genoeg doet om kritische lezers op te leiden terwijl dat vaak het eerste is dat zijn studenten moeten doen na het afstuderen. Dus hij zoekt naar manieren om die skills beter aan te leren. Ik ben optimistisch, en Lemann ook, dat Emily Bell kan helpen op dat vlak. Maar het mag allemaal wat sneller voor mij. Heel wat traditionele pers geraakt steeds verder achterop. En dat helpt ze financieel niet vooruit.