---
title: Post-medium publiceren
author: Paul Graham
---

Uitgevers in alle geuren en kleuren, van nieuws tot muziek, zijn ontevreden omdat consumenten niet langer betalen voor content. Tenminste, zo zien zij het.

(Ik hou niet echt van het woord "content" en heb het een tijdje proberen vermijden, maar er bestaat geen ander en beter woord. Het woord suggereert een ongedifferentieerde slurrie, maar economisch gezien is dat hoe uitgevers en het publiek het behandelen. Content is informatie die je niet nodig heeft.)

In realiteit betaalden consumenten nooit echt voor content, en dat was nooit echt wat uitgevers verkochten. Als content hetgeen was dat ze verkochten, leg dan eens uit waarom de prijs van boeken of muziek of films altijd grotendeels afhankelijk is geweest van het formaat? Waarom kost betere content gewoonlijk geen cent extra?

Een exemplaar van Time kost 5 dollar voor 58 pagina's of 8.6 cent per pagina. De Economist kost 7 dollar voor 86 pagina's of 8.1 cent per pagina. Betere journalistiek is dus lichtjes goedkoper.

Bijna elke publicatievorm wordt georganiseerd alsof het medium de koopwaar is en de inhoud irrelevant. Uitgevers van boeken, bijvoorbeeld, vragen meer of minder naargelang de productie- en distributiekosten. Ze kijken naar de woorden in een boek op dezelfde manier dat een textielfabrikant kijkt naar de patronen op een stuk textiel.

Economisch gezien, houdt de printmedia zich bezig met geld vragen voor papier. We kunnen ons allemaal een ouderwetse redacteur voorstellen die een scoop vangt en zegt "dit zal heel wat kranten verkopen!" Verander kranten naar krantenpapier en je beschrijft het businessmodel. De reden dat ze tegenwoordig minder winst maken is omdat mensen niet zoveel papier meer nodig hebben.

Een paar maanden geleden kwam ik een vriend tegen op café. Ik had een exemplaar van de _New York Times_, een krant die ik af en toe nog koop tijdens het weekend. Ik bood hem mijn krant aan toen ik rechtstond om te vertrekken, zoals ik al ontelbaar veel keren heb gedaan in dezelfde situatie. Maar ditmaal was anders. Ik voelde me lullig, dat gevoel dat je krijgt als je iemand iets waardeloos aanbiedt. "Wil je, eh, een printout van het nieuws van gisteren?" vroeg ik. (Hij zei nee.)

Nu het medium aan het verdampen is, hebben uitgevers niks meer om te verkopen. Een aantal lijken te denken dat ze content gaan verkopen – dat ze dat altijd al gedaan hebben. Maar ze vergissen zich en het is onduidelijk of iemand daarmee geld kan verdienen.

# Verkopen

Er hebben altijd al mensen geld verdiend met het verkopen van informatie, maar dat is historisch gezien iets helemaal anders dan die informatie publiceren. En geld verdienen met de verkoop van informatie aan consumenten is altijd al een marginale markt geweest. Toen ik jong was, waren er mensen die nieuwsbrieven verkochten met tips voor investeerders, gedrukt op gekleurd papier om ze te onderscheiden van namaak. Dat is een andere wereld, zowel cultureel als economisch, dan de wereld waarin uitgevers nu leven.

Mensen betalen voor informatie waar ze menen geld mee te kunnen verdienen. Daarom betaalden ze voor dat advies over aandelen en waarom bedrijven betalen voor Bloomberg terminals een rapporten van de Economist Intelligence Unit. Maar daarbuiten, zullen mensen betalen voor informatie? De geschiedenis biedt weinig aanmoediging.

Als mensen bereid zouden zijn om te betalen voor betere content, waarom hebben uitgevers dan zo lang die kans laten liggen? Geen enkele reden waarom je daar ten tijde van de fysieke media geen voordeel uit zou hebben kunnen halen. Dus hebben de gedrukte pers en de muzieklabels die opportuniteit eenvoudigweg gemist? Of bestaat ze niet?