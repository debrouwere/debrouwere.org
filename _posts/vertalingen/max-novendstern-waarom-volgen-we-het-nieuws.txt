---
title: Waarom volgen we het nieuws?
author: Max Novendstern
---

James Fallows z'n uitstekend getitelde artikel over de toekomst van de journalistiek – "Leren houden van de (oppervlakkige, polariserende, onbetrouwbare) nieuwe media":http://www.theatlantic.com/magazine/archive/2011/04/learning-to-love-the-shallow-divisive-unreliable-new-media/8415/ – is het lezen waard, zoals alles van zijn hand. Het is één van die artikels die haar centrale these valideert louter door te bestaan: Fallows is een perfect voorbeeld van hoe de toekomst van de journalistiek er kan uitzien. Ik bedoel: veel meer interdisciplinair (hij combineert onderzoeksjournalistiek met economie, geschiedenis en een beetje sociale theorievorming), mixed media, pragmatisme en – bovenal – experimentatie. Fallows slaat de nagel op de kop wanneer hij zegt dat journalisten meer zoals ondernemers zouden moeten zijn en een voorliefde moeten ontwikkelen voor nieuwe projecten: 

bq. Op geen enkel moment tijdens de evolutie van onze pers kon iemand met zekerheid zeggen welke aanpak zou aanslaan en welke zou verdwijnen. In mijn eigen carrière heb ik voldoende publicaties en programmas zien starten – en succes kennen, en falen – om te weten hoe moeilijk het is hun pad te voorspellen. En dus ben ik altijd te vinden voor nieuwe projecten, gezien dat nieuwe project de volgende New York Review of Books, Rolling Stone, NPR of Wired kan blijken te zijn, een publicatie die ons helpt onze wereld te begrijpen. Misschien hebben we alle zinnige opties reeds uitgeput die ons een nuttig en accuraat perspectief kunnen bieden. Als dat waar is, dan kunnen de sociale problemen in Amerika enkel maar erger worden, gezien ons de middelen zullen ontbreken om ze te bediscussiëren.

Mijn enig puntje van kritiek is het laatste deel van die paragraaf. Zijn nonchalante associatie tussen "de sociale problemen in Amerika" en de "mogelijkheden voor de journalistiek" lijkt zijn centrale these te ondermijnen. Want als we eenvoudigweg _stipuleren_ dat journalistiek bestaat om maatschappelijke problemen op te lossen, dan valt er niet veel te experimenteren. Journalistiek kan zoveel meer doen.

De vraag die we ons eerst moeten stellen is de meest fundamentale die je je kan indenken: waarom bestaat überhaupt de journalistiek? 't Is een boude denkoefening, geen twijfel aan, maar het is de schaduwzijde van al dat geprognostikeer over de toekomst van de nieuwsindustrie: waarom eigenlijk maken we (en maken we ons zorgen over) nieuws?

Wordt de wereld er beter op als ik, Max Novendstern, 21-jarige student biologie, connaisseur van thé dansants en de occassionele conferentie – is iemand er _echt_ bij gebaat als ik de voor- en nadelen ken van emissiehandel versus een koolstoftax, of een mening heb over de interventie in Libië? Is het belangrijk dat ik iets weet over die dingen om onze maatschappelijke problemen op te lossen? En indien ja, is het dààrom dat ik lees? Zonder die mythe, zou politieke berichtgeving – het soort journalistiek waar we voor zouden vechten – niet bestaan?

Ik stel de vraag omdat ik vertrek van de premisse dat als we willen bepalen hoe het nieuws er in de toekomst moet uitzien, het nuttig is om eerst te weten waarom we lezen. Dus bij deze mijn tentatieve lijst: 

* De these van J.S. Mill: het nieuws lezen is een burgerplicht. We mogen blij zijn dat we stemrecht hebben en kunnen deelnemen aan het bestuur van ons land, en we moeten die taak serieus nemen.
* De these van Gawker: we lezen het nieuws omdat we dat prettig vinden. We amuseren ons met het nieuws zoals een gamer zich amuseert met videospelletjes.
* De these van Habermas: we lezen het nieuws omdat het ons iets geeft om over te babbelen. Het nieuws is deel van het publieke discours, de set aan intellectuele pijlers die ons helpen om onze deelname aan gemeenschappen zoals ons land of onze universiteit te bevestigen. Dat waarderen we.
* De these van Ida Tarbell: we lezen het nieuws omdat we principes en persoonlijke projecten hebben, en hoe beter we op de hoogte zijn van de feiten, des te makkelijker is het om ons doel te bereiken. Ik ben _bezorgd_ over klimaatsverandering omdat ik die verandering wil stoppen. Ik heb informatie _nodig_ over wetgevingen rond biobrandstof omdat mijn job daarvan afhangt. Etc.
* De these van Chomsky: we lezen het nieuws omdat mensen in machtsposities tegen ons liegen, en het is onze verantwoordelijkheid als intellectuelen om die leugens te ontmaskeren.

Ik kan zo nog even doorgaan, natuurlijk. Maar het is belangrijk om te erkennen dat we het nieuws lezen omwille van heel wat verschillende redenen, en dat helpt ons te zien waarom "nieuwe media" zo belangrijk is. De belofte van het internet is dat we op veel meer manieren dan ooit informatie tot ons kunnen nemen. Het houdt onze leesspieren sterk omdat elke publicatie die spieren op een verschillende manier gebruikt. Gawker, Politico, Talking Points Memo, Colbert Report, ProPublica, The Huffington Post, TED Talks, The Gutenberg Project, Twitter, Kindle Singles en Newsle – het zijn niet enkel alternatieve manieren om aan journalistiek te doen, maar ook verschillende filosofieën over waarom we lezen en dat belangrijk vinden. Maar dit is maar het begin. Ik kan me een wereld inbieden waar het nieuws er uitziet als een kampioenschap _fantasy football_, een roman van David Foster Wallace of Second Life.

En wie zou willen protesteren tegen een wereld met zoveel diversiteit voor de lezer? Misschien geen ideale situatie voor de uitgevers van traditionele kranten. Maar dat is een ander verhaal.