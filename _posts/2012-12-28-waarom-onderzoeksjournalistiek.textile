---
language: nl
layout: post
categories:
    - journalism
title: Waarom onderzoeksjournalistiek?
---

In België heb je eigenlijk geen onderzoeksjournalistiek. Van het Fonds Pascal Decroos maakt iedereen prettig gebruik om studiereisjes naar het buitenland te financieren, De Standaard en De Morgen zijn een handig doorgeefluik voor politici die iets willen lekken en een sappig schandaaltje wordt ons op tijd en stond ook wel eens aangeboden. Maar dat is geen onderzoeksjournalistiek.

Denk je waarschijnlijk dat ik nu zoiets ga zeggen als: dat is toch godgeklaagd, wat een apenland, vloek van de commercialisering. Maar dat is helemaal niet waar ik op aanstuur. Zo'n journalistiek hoopt de democratie te bewaken en onze democratie doet het eigenlijk vrij goed. En de Verenigde Staten, de bakermat van de onderzoeksjournalistiek en de _enterprise reporting_, wel, daar schieten ze elkaar aan flarden en daar leeft men in een maatschappij die steeds verder polariseert.

Hoe kan het dat België zo weinig corruptie kent gezien zo'n schijnbaar zwakke journalistiek? Hoe kan het dat ons parlement en onze ambtenarij weliswaar voldoende oerpopulisten en lichtgewichten huisvest... maar weinig echt schimmige figuren en fabulisten? Omdat journalisten niet de enige bewakers zijn van de democratie, en zelfs niet de voornaamste. Je hebt het rekenhof, elke politiezone heeft een dienst interne zaken en wordt bovendien in de gaten gehouden door Comité P, professoren uit allerlei vakgebieden rinkelen zo nodig aan de alarmbel, elke grote stad heeft een ombudsdienst. Politici zelf doen niks liever dan hun collega's in de gaten houden, richten waar nodig onderzoekscommissies op en ik vergeet hier waarschijnlijk nog tientallen andere controleorganen.

De courante voorbeelden in Vlaanderen van Grote Journalistiek zijn weliswaar uitstekend vakwerk, maar vooral onderzoek in de betekenis van "veel lezen en met veel mensen praten, en dan het een en ander samenvatten." Weinig Kuifje en het Zwarte Goud, vooral veel begrijpend lezen.

In de jaren '90 had je de zaak Agusta/Dassault: de helikopterfabrikant Agusta bleek op grote schaal Belgische politici om te kopen en kreeg er zo een bestelling voor haar A109 gevechtshelikopters doorgedrukt. Het Hof van Cassatie had er een vette kluif aan. Wie mogen we bedanken? Nou, een leger aan journalisten om ons in heldere bewoordingen en met lekentermen duidelijk te maken hoe de vork aan de steel zat, jazeker, maar het was onderzoeksrechter Véronique Ancia en haar rechercheurs die de zaak aan het licht brachten en uitspitten.

In de Visa-crisis van 2003 waar bleek dat topambtenaren en schepenen uit Antwerpen hun kredietkaarten voor werkuitgaven iets te vrijelijk gebruikten, onder andere meubeltjes voor in de privéwoonst, een smoking en wat nog allemaal. De pers amuseerde er zich rot mee: maandenlang hebben we met meer dan een beetje schädenfreude kunnen lezen over al die zogenaamde onkosten eigen aan het ambt. Maar het was de wrok van een aantal agenten die zelf niet genoten van zo'n extralegale snoepjes die het verhaal tot bij de pers bracht.

In onze contreien moet goeie kritische journalistiek vooral de gaatjes vullen, dat is de truuk. Politici terechtwijzen wanneer ze zich niet aan beloftes houden of feiten verdraaien – zoals "PolitiFact":http://www.politifact.com zo goed doet in de VS en De Morgen eerder dit jaar "zo halfbakken probeerde kopiëren":http://radioplasky.wordpress.com/2012/08/22/het-checken-van-de-feiten-van-de-feitencheckers/. Dieper graven in de statistieken voor een overdachte misdaadberichtgeving. Af en toe eens de notulen lezen van de gemeenteraad, want wie weet nog wat die mannen eigenlijk doen? Belangengroepen tegen het licht houden, zoals Ben Goldacre en zijn Belgische tegenpool Tom Cochez doen voor de farma. Perspectief aanreiken als de goegemeente zich weer eens kwaad maakt in een futiliteit. Een megafoon en anonimiteit bieden aan klokkenluiders.

Werk genoeg, zo ergens tussenin het grote onderzoek en de dagelijkse nieuwtjes. Soms eens wat dieper graven als de waakhonden van de overheid liggen te slapen. Als dat werk gedaan wordt, kan het mij eigenlijk niet veel schelen dat de Belgische onderzoeksjournalistiek op haar gat ligt.