(ruw)

Ik ben sinds 9 februari 2010 aan het bloggen. Dat vraagt soms wat lef. Soms schrijf je iets waarvan je denkt, "Jezus, durf ik dat echt publiceren?" maar je doet het toch omdat er al drie weken niks nieuws op je blog staat. Of soms sla ik dan aan het mijmeren, en denk, "heb ik eigenlijk wel iets te zeggen?"

Maar je hoeft eigenlijk niet te denken dat je mening er toe doet om een blog te starten.

Een blogpost kan belangrijk zijn omdat ze aan gelijk welke vreemde toont wat je denkt, wat je in je leven wil bereiken en dat je met bepaalde projecten bezig bent. Global village, allemaal goed en wel, maar de meeste mensen zijn nog altijd onzichtbaar op het web. En dat betekent dat je honderden kansen mist om in contact te komen met mensen die jouw interesses delen waar je mee kan babbelen, die je kunnen helpen met problemen, en die je aan een job kunnen helpen.

Dankzij mijn blog en mijn account op GitHub heb ik al vijf of zes werkaanbiedingen gekregen en ben ik in de Verenigde Staten beland voor mijn huidige job.

Je blog zorgt er voor dat (1) mensen je sneller vinden dan anderen met een gelijkaardige skillset en (2) je blog meer zegt over wie je bent dan een CV. Daarom moet je blog nog geen briljante nieuwe inzichten bevatten, toch niet dag na dag.

Je hoeft zelfs geen grote bezoekersaantallen te hebben. Ik heb nog blogposts geschreven die letterlijk maar twintig of dertig keer bekeken werden in de maand na publicatie, maar die voor één lezer als uit het hart gegrepen was, en hup, daar heb je je volgende uitnodiging als gastspreker, een nieuw contact bij dat bedrijf waar je al zo lang eens een opdracht voor wil doen, of gewoon een goeie vriendschap in wording. Massamedia draait om de cijfers. Je persoonlijke blog, tenzij je er een voltijdse baan van wil maken, kan amper bezocht worden en tegelijk de beste carrièrezet die je ooit maakte.

Een blog is als een persoonlijk merk. Het zorgt ervoor dat je niet inwisselbaar bent, dat werkgevers je niet zien als een wit product.

En dan het gekke: omdat je steeds regelmatiger je gedachten op papier zet, begin je na een tijd ook helderder te denken, worden je interesses echte passies, en hetgeen je schrijft steeds boeiender.

En dat op zijn beurt leidt tot meer mensen die lezen wat jij te zeggen hebt. Maar dat is secundair. In de eerste plaats is een blog een visitekaartje en een plaats waar je kan reflecteren en je eigen gedachten op een rijtje zetten.

Dus als je twijfelt om een blog op te starten omdat je denkt dat je het schrijftalent niet hebt, of omdat je niet wil schrijven voor vijf man en een paardenkop: trek je dat toch niet aan. Begin met schrijven.