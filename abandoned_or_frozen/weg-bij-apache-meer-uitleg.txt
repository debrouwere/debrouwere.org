"many of these would-be founders may not have the kind of determination it takes to start a company, and that in the back of their minds, they know it. The reason they don't invest more time in their startup is that they know it's a bad investment." http://www.paulgraham.com/startupmistakes.html


Het oprichtersteam van Apache bestaat uit journalisten, maar niet uit ondernemers. Met ondernemers doel ik niet op mensen met een TEW-diploma, ik bedoel _mensen die willen en durven ondernemen_. Het oprichtersteam bestaat uit journalisten die in de eerste plaats willen schrijven, en liefst zonder een hoofdredacteur die op hun vingers kijkt en die hen zegt wat wel of niet gepubliceerd zal worden. Een schoolkrant voor volwassenen: we doen waar we zin in hebben, en we zien wel wat er uitkomt. Journalisten die enkel als het écht niet anders kan, willen nadenken over de toekomst van hun vak, of over de toekomst van hun prille organisatie.

Een paar maanden geleden trok ik al eens aan de alarmbel. We zouden de naam veranderen naar Apache en die gelegenheid aangrijpen om te professionaliseren. Maar dat zonder enig plan whatsoever. Ik zei: het is tijd om de boel even stil te leggen en na te denken over waar we mee bezig zijn. Er kruipt zoveel tijd in het schrijven van artikels dat we er niet meer aan toe komen om na te denken over onze toekomst, we zijn blind aan het vliegen. De reactie was niet "dat kunnen we niet want dan verliest heel onze onderneming haar momentum" (wat een begrijpelijke bedenking zou geweest zijn bij mijn voorstel) maar "dat kunnen we niet want dan verlies ik als journalist een aantal belangrijke bronnen". Men zou nog liever het hele project laten crashen dan als journalist een bron te verliezen.

Het project heeft geen inhoudelijke profilering, en zal die ook niet krijgen: Jeroen, Tom en Georges schrijven maar wat ze willen schrijven, en dixit Georges, "als je nieuws hebt, kan je dat niet laten liggen". Zeer nobel, maar zeer onhoudbaar om op die principes een nieuw medium op te bouwen. Ik verlaat het project niet omdat er geen geld in het laatje zit, maar omdat geld in het laatje niks zal oplossen: hetzelfde gebrek aan inhoudelijke profilering, hetzelfde gebrek aan respect voor de lezer en hetzelfde gebrek aan vernieuwingsdrang zal blijven bestaan. En dan is het voor mij allemaal de moeite niet meer.

De premisse waarvan we vertrokken was dat (toen) De Werktitel zou publiceren wat men in geen enkele krant nog wil schrijven. Onderwerpen die te moeilijk zijn, stukken die te veel geld kosten om te schrijven. Maar dat is nooit zo geweest. De Morgen en De Standaard hebben heel wat van onze stukken (vaak zonder bronvermelding) overgenomen. Knack gaf meermaals te kennen dat ze onze stukken graag in hun magazine zouden zien. Dat was goed voor ons zelfvertrouwen, en het toont dat we sterke stukken schreven, maar het toont ook dat we nooit iets radicaal nieuws hebben gepresteerd.

Apache is nooit een journalistiek laboratorium geweest. Geen gewaagde artikels die De Standaard nooit zou hebben willen publiceren. Geen nieuwe vormen van journalistiek — niks met data, met multimedia, met crowdsourcing.

Tim wou het verschil maken door op een losse, _authentieke_ manier om te gaan met onze lezers. Magnifik liet hem weten dat zijn Facebook- en twitterberichten niet goed waren voor het imago van Apache -- niet de nodige serieux. Ikzelf wou bij de ontwikkeling van de nieuwe website onze lezers de mogelijkheid geven om zelf suggesties te doen voor de Goed Gelezen-rubriek. Teveel moderatiewerk volgens Georges. En laat ons alsjeblieft in Interne Zaken, de blog over onze interne werking, niet teveel bloot geven over onze werking en de discussies die we voeren. De lezer heeft daar toch niks zinnigs over te zeggen.

Voor onze Antwerpse afdeling (Jeroen, Georges, Tom) zijn de lezers van onze groepsblog nooit meer geweest dan melkkoeien. Schrijf maar geld over en laat voor de rest niet te veel van je horen.

We wilden een kenniscentrum worden. Maar als puntje bij paaltje kwam, was het steeds Tim die in zijn rol als eindredacteur achteraf de artikels die binnenkwamen op de juiste manier moest taggen, en de nodige links leggen naar externe bronnen, want zo'n inspanning kan je toch van de journalist zèlf niet verlangen! Laat staan dat we bij wijze van routine de originele documenten waarop een artikel was gebaseerd zouden meegeven, laat staan dat we achtergrondinformatie in de vorm van kleine biografieën en profielen van personen en organisaties zouden aanbieden.

Al die 'mogelijkheden van het web' stonden op het lijstje "leuk, voor als we ooit veel geld hebben". Terwijl dat geen overbodige luxe is. Terwijl dat de kern is van goede journalistiek. Georges klaagt dat de grote kranten het geheugen van hun redacties hebben geamputeerd, door documentatiediensten af te schaffen en door te weinig dossiermatig te werken. En toch, hoe zeer iedereen van het oprichtersteam ook verbaal strijdde ter verdediging van de kenniscentrumfunctie van de journalistiek, het was voor ons in de praktijk net zo goed niet meer dan een leuk extraatje, een kers op de taart.